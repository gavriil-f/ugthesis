---
site: "jurnaltv.md"
archive: "https://web.archive.org/web/20240711081521/www.jurnaltv.md/news/254b3390cfc6dbc0/terenuri-publice-furate-si-legalizate.html"
url: "https://www.jurnaltv.md/news/254b3390cfc6dbc0/terenuri-publice-furate-si-legalizate.html"
language: ro
title: "Terenuri publice furate și legalizate"
publication: '[[JurnalTV]]'
published: '2024-07-02'
section: novosti
description: "Din anul 2017, Procuratura Anticorupție investighează acțiunile de acaparare a peste 30 de terenuri ce aparțin municipiului Chișinău. Au fost întreprinse acțiuni de urmărire penală, au fost puse sub învinuire mai multe persoane, iar unele au fost condamnate. Chiar și așa, pe parcursul a șapte ani, dosarul adună praf la Procuratură, fără a fi trimis în judecată. Figuranții în anchetă acuză procurorii de tergiversare și că nu ar fi luat măsuri în timp util pentru a stopa furtul și ulterioara vânzare a loturilor de pământ. Acuzatorii ar fi aplicat selectiv sechestrul și arestarea bunurilor, acționând astfel mână în mână cu beneficiarii finali. Procurorul de caz spune însă că a acționat în strictă conformitate cu legislația procesual-penală."
---

# Terenuri publice furate și legalizate

Din anul 2017, Procuratura Anticorupție investighează acțiunile de acaparare a peste 30 de terenuri ce aparțin municipiului Chișinău. Au fost întreprinse acțiuni de urmărire penală, au fost puse sub învinuire mai multe persoane, iar unele au fost condamnate. Chiar și așa, pe parcursul a șapte ani, dosarul adună praf la Procuratură, fără a fi trimis în judecată. Figuranții în anchetă acuză procurorii de tergiversare și că nu ar fi luat măsuri în timp util pentru a stopa furtul și ulterioara vânzare a loturilor de pământ. Acuzatorii ar fi aplicat selectiv sechestrul și arestarea bunurilor, acționând astfel mână în mână cu beneficiarii finali. Procurorul de caz spune însă că a acționat în strictă conformitate cu legislația procesual-penală.

Începând cu anul 2015, în cadrul mai multor doare penale ce țin de deposedarea municipalității de terenuri, Procuratura Anticorupție a întreprins mai mult acțiuni de urmărire penală care nu au împiedicat însă preluarea și păstrarea terenurilor obținute prin fraudă. Mai exact, pe 6 ianuarie 2017 Procuratura Anticorupție a inițiat urmărirea penală pe faptul delapidării de terenuri a Primăriei Chișinău. Deposedarea s-a făcut în baza unei hotărâri judecătorești false emise de magistratul Iurie Țurcan în urma unor licitații organizate în condiții suspecte și din cauza inacțiunii reprezentanților Primăriei Chișinău. Peste un an, pe 11 ianuarie 2018, Procuratura Anticorupție a emis o ordonanță de aplicare a sechestrului asupra a zece terenuri în posesia cărora au intrat companiile offshore FUERTE GROUP LLP și HEROIC GLOBAL LP.

DATE PRIVIND COMPANIILE „FUERTE GROUP LLP” ȘI „HEROIC GLOBAL LP”:*"„FUERTE GROUP LLP” este o companie fondată pe 16 februarie 2016 în capitala Soției, Edinburg, având ca proprietari alte două companii, HELEX INVEST SA și DERION INVEST SA, cu beneficiari în offshore. La rândul ei, compania „HEROIC GLOBAL LP” a fost fondată pe 28 septembrie 2016, iar ca proprietar figurează un cetățean domiciliat într-un sat din stânga Nistrului, Vasile Maximenco."*

Procurorul Alexandru Găină este cel care a emis ordonanța de aplicare a sechestrului asupra celor zece terenuri preluate de FUERTE GROUP și HEROIC GLOBAL. A doua zi, prin încheierea judecătorului de instrucție, sechestrul a fost autorizat. Legea îi permitea însă acuzatorului să aplice sechestrul direct la Agenția Servicii Publice. De ce procurorul a ales să meargă pe calea mai lungă și a cerut autorizarea sechestrului la judecătorul de instrucție nu este clar. Ulterior, la depunerea cererii de recurs, procurorul Alexandru Găină a specificat că sechestru a fost autorizat peste o zi de la emiterea ordonanței, la ora 16: 30, în zi de vineri, iar înregistrarea sechestrului în registrul bunurilor imobile a avut loc luni, peste alte trei zile. Tot atunci, pe 15 ianuarie 2018, a fost încheiat contractul de vânzare-cumpărare numărul 216 prin care compania GRIGORION LTD a procurat terenurile cu pricina de la offshore-ul FUERTE GROUP. În aceeași zi a fost încheiat un alt contract de vânzare-cumpărare numărul 126 prin care o altă companie offshore, INTERNATIONAL APEX MEDIA LTD a procurat cele 2 terenuri deținute de compania HEROIC GLOBAL. Astfel, sechestrul autorizat de judecător a putut fi evitat deoarece a fost notat în registrul bunurilor imobile doar după ce terenurile respective au fost înstrăinate. Dă de bănuit și faptul că procurorul nu a aplicat sechestrul pe cele zece loturi imediat când a fost deschis dosarul penal pe 6 ianuarie 2017, ci a pornit procedura abia peste un an, în ianuarie 2018. Întrebat de ce s-a admis vânzarea terenurilor dobândite ilicit, procurorul Alexandru Găină a menționat pentru Jurnal TV că în 2017 nu a avut temeiuri suficiente pentru a aplica sechestrul. În actele de sechestru vedem însă că în octombrie 2017 procurorul Găină indică negru pe alb că offshore-ul FUERTE GROUP este parte a unei scheme criminale. Atrage atenția și faptul că pe 27 octombrie 2017 acuzatorul a depus demersul de aplicare a sechestrului pe alte terenuri din aceeași schemă care aparțineau la acea etapă companiei QUBE COSTRUCT SRL și asupra proprietăților avocatului Sergiu Goțonoga.

DATE PRIVIND SERGIU GOȚONOGA:*"Sergiu Goțonoga este un avocat pus sub învinuire în dosarul numit generic „Licitații”. A părăsit Republica Moldova în februarie 2017 sub presiunea instituțiilor de drept. A fost reținut în Italia pe 30 decembrie 2017 și eliberat în februarie 2018. Ulterior, a fost reținut în Grecia pe 10 septembrie 2022 și eliberat peste două zile pentru lipsa componenței de infracțiune."*

SERGIU GOȚONOGA, avocat:*"S-a aplicat sechestrul pe proprietatea mea, pe apartamentul unde trăia sora mea și pe proprietatea societății conduse de către Dorin Ceban. În toamna anului 2017, procurorii aplică sechestrul pe bunurile mele și a altor persoane, însă peste aceste terenuri unde Oleg Lucanov a dat depoziții că licitația a fost fraudată, Procuratura nu aplică niciun fel de sechestru."*

Așa cum spuneam mai sus, compania offshore INTERNATIONAL APEX MEDIA LIMITED a procurat terenurile de la companiile FURTE GROUP și HEROIC GLOBAL și a devenit în acte cumpărător de bună credință. Ulterior, prin hotărârea judecătorului Petru Harmaniuc s-au ridicat sechestrele aplicate anterior. Curios este faptul că hotărârea respectivă a fost ștearsă de pe portalul național al instanțelor de judecată. Prin decizia Curții de Apel Chișinău din 24 mai 2018, s-a menținut însă hotărârea primei instanțe.

SERGIU GOȚONOGA, avocat:*"Procurorul Alexandru Găină, în septembrie sau octombrie 2017, a fost pus conducătorul urmăririi penale. El imediat a aplicat sechestrul la noi la toți, adică pe bunurile mele și ale lui Ceban. Celelalte bunuri el le-a ignorat, dar Oleg Lucanov în același timp dăduse depoziții precum că aceste terenuri au fost fraudate. Procurorul Găină aplică sechestru asupra terenurilor adjudecate la licitația lui Iacob Miron în februarie 2018 când deja ele au fost scoase de sub sechestru civil și vândute, dar la terenul care a fost lăsat pe firma lui Lucanov Oleg, „Profistar”, și terenul de pe strada Dimo nu a aplicat sechestru nici până în anul 2023. Oleg Lucanov iese din penitenciar și vinde terenul pe care el personal a dat declarații că acest teren a fost luat prin fraudă. El liber îl vinde și nimeni nu vine la el cu pretenții cum tu dând depoziții că ai furat acest teren, liber îl vinzi și niciun procuror nu vine să te întrebe cum l-ai vândut tu."*

Pe 16 noiembrie 2017, în cadrul aceluiași dosar, a fost arestată o altă persoană. Este vorba despre Dorin Ceban.

DATE PRIVIND DORIN CEBAN:*"Dorin Ceban a fost şef de pichet la Serviciul Grăniceri în perioada anilor 2001-2005. Este reprezentant prin procură a companiei „Qube Construct”. Este învinuit în dosarul „Licitații”."*

De această dată, procurorul Alexandru Găină face referire la numerele cadastrale ale terenurilor care au fost vândute fictiv companiei FUERTE GROUP LLP. Întrebat cum explică faptul că din 16 noiembrie 2017, când a fost depus demersul de arestare preventivă în privința lui Dorin Ceban, nu s-a aplicat sechestrul pe terenurile care aparțin acelorași companii offshore, procurorul a transmis în răspunsul său că la acea etapă instituția de urmărire penală nu a administrat probe suficiente pentru a fi necesară aplicarea sechestrului. Aceste declarații însă contravin actelor de învinuire pe numele lui Dorin Ceban și Sergiu Goțonoga prin care acuzatorul invocă negru pe alb că aceștia au intrat în posesia terenurilor respective în condiții suspecte. Astfel, pe de o parte acesta a afirmat că terenurile cu pricina au fost obținute prin fraudă, iar pe de altă spune că la acea etapă nu deținea probe pentru arestarea terenurilor.

SERGIU GOȚONOGA, avocat:*"Sunt niște coincidențe foarte stranii. Tu aplici sechestru selectiv, tu arestezi oamenii selectiv, tu îi eliberezi de sub arest selectiv. Eu presupun că probabil au fost date anumite indicații sau a fost din capul lui sau au fost niște înțelegeri, dar eu nu cred în coincidențe."*

Dorin Ceban a fost eliberat din arest preventiv doar după ce a transmis dreptul de proprietate a companiei offshore „FUERTE GROUP LLP” către o persoană interpusă, ucraineanulV adym Kurenkov.

DORIN CEBAN, proprietarul companiei:*"Mi-au făcut percheziții acasă, au ridicat mai multe bunuri și documente care se presupune că ar demonstra acea relație între mine și Goțonoga. De pe 15 noiembrie am fost arestat, am stat trei zile până s-a expus prima instanță care mi-a prelungit arestul cu 30 de zile. Noi am contestat la Curtea de Apel și a noua zi de arest am fost eliberat în sala de ședințe după ce au fost transmise zece terenuri la o companie offshore care eu presupun că la acel moment aparținea unor politicieni care acum nu le pot da nume."*

Cine sunt persoanele notorii de pe scena politică de aici, care au intrat în posesia unor terenuri ale municipalității prin fraudă și șantaj, vă spunem mâine la Jurnalul orei 19. Veți afla și cum explică Procuratura faptul că de șapte ani dosarul se află la etapa de urmărire penală și nu este trimis în judecată.