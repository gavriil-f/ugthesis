---
site: "jurnaltv.md"
archive: "https://web.archive.org/web/20240107002223/www.jurnaltv.md/news/2b048df6f84a6b8a/ursula-von-der-leyen-vizita-la-kiev.html"
url: "https://www.jurnaltv.md/news/2b048df6f84a6b8a/ursula-von-der-leyen-vizita-la-kiev.html"
language: ro
title: "Ursula von der Leyen, vizită la Kiev"
publication: '[[JurnalTV]]'
published: '2023-05-09'
section: novosti
description: "Ucraina sărbătorește astăzi, alături de țările din blocul comunitar, Ziua Europei, conform unei decizii a lui Volodimir Zelenski. În această zi simbolică, la Kiev a venit președintele Comisiei Europene, Ursula von der Leyen. S-a întâmplat la scurt timp după ce capitala ucraineană a fost atacată peste noapte cu rachete de croazieră, lansate de ruși. Nu au existat victime și pagube."
---

# Ursula von der Leyen, vizită la Kiev

Ucraina sărbătorește astăzi, alături de țările din blocul comunitar, Ziua Europei, conform unei decizii a lui Volodimir Zelenski. În această zi simbolică, la Kiev a venit președintele Comisiei Europene, Ursula von der Leyen. S-a întâmplat la scurt timp după ce capitala ucraineană a fost atacată peste noapte cu rachete de croazieră, lansate de ruși. Nu au existat victime și pagube. "Uniunea Europeană este alături de Ucraina atât timp cât va fi nevoie", a reiterat Ursula von der Leyen.

După discuții bilaterale, Volodimir Zelenski și Ursula von der Leyen au ieșit cu declarații în fața presei. Liderul de la Kiev a mulțumit statelor europene pentru tot sprijinul acordat în apărarea Ucrainei în fața invaziei ruse.

VOLODIMIR ZELENSKI, președintele Ucrainei:*"Acum, când ne opunem din nou împreună agresiunii și politicii urii, pe care Rusia modernă le-a adus înapoi pe continentul nostru, când avem din nou nevoie de victorie, ne întoarcem la sensul acelor cuvinte din Declarația Schuman. Eforturile noastre de dragul unei Europe unite, de dragul securității și păcii, trebuie să fie la fel de puternice ca și dorința Rusiei de a ne distruge securitatea, libertatea, Europa. Trebuie să acționăm împreună proporțional cu amenințarea, pentru a învinge acest rău. Pentru ca noile generații de europeni să sărbătorească în pace Ziua Europei în același mod."*

URSULA VON DER LEYEN, președintele Comisiei Europene:*"Este o onoare și este un privilegiu să fiu aici pe 9 mai. Este o zi de sărbătorit pacea și unitatea în Europa, de amintit de lecțiile istoriei noastre. Permiteți-mi să salut cu căldură decizia dumneavoastră de a marca pe 9 mai Ziua Europei și în Ucraina. Capitala Kiev este astăzi inima valorilor europene. Ucraina este pe linia apărării a tot ce noi, europenii, prețuim - libertatea, democrația, libertatea de gândire și de exprimare. În Rusia, Putin și regimul lui au distrus aceste valori."*

Potrivit celor doi oficiali, Uniunea Europeană este pregătită să furnizeze Ucrainei un milion de obuze de artilerie.

VOLODIMIR ZELENSKI, președintele Ucrainei:*"Zilnic, Ucraina demonstrează eficiența apărării noastre împotriva agresiunii ruse. Fiecare rachetă teroristă doborâtă, fiecare succes al soldaților noștri în respingerea atacurilor rusești este dovada că putem învinge acest agresor."*

URSULA VON DER LEYEN, președintele Comisiei Europene:*"Și, dragă președinte Zelenski, mă aflu astăzi aici să vă asigur că puteți conta pe solidaritate pentru atât timp cât va fi necesar. Am avut o discuție foarte bună, lucrăm în mai multe domenii. Prima prioritate este de a ajuta la asigurarea muniției, de care are nevoie Ucraina. Al doilea subiect este sprijinul financiar, vital pentru Ucraina. Al treilea subiect - sancțiunile. Continuăm să facem tot ce stă în puterea noastră pentru a eroda mașina de război a lui Putin și veniturile lui."*

Este pentru a cincea oară, când președintele Comisiei Europene Ursula von der Leyen vizitează Ucraina și a treia, de când acest stat a devenit, în iunie 2022, candidat pentru aderarea la Uniunea Europeană.