---
site: "jurnaltv.md"
archive: "https://web.archive.org/web/20240401105754/www.jurnaltv.md/news/d80a027d876b5837/vom-avea-o-noua-linie-electrica.html"
url: "https://www.jurnaltv.md/news/d80a027d876b5837/vom-avea-o-noua-linie-electrica.html"
language: ro
title: "Vom avea o nouă linie electrică"
publication: '[[JurnalTV]]'
published: '2024-03-29'
section: novosti
description: "Lucrările de construcție a liniei electrice aeriene Vulcănești-Chișinău au început oficial astăzi, la Congaz. Este o extensie a liniei Isaccea-Vulcănești și va permite Republicii Moldova să importe curent din România, ocolind regiunea transnistreană, afirmă reprezentanții Guvernului. Costul total al proiectului este de 61 de milioane de euro."
---

# Vom avea o nouă linie electrică

Lucrările de construcție a liniei electrice aeriene Vulcănești-Chișinău au început oficial astăzi, la Congaz. Este o extensie a liniei Isaccea-Vulcănești și va permite Republicii Moldova să importe curent din România, ocolind regiunea transnistreană, afirmă reprezentanții Guvernului. Costul total al proiectului este de 61 de milioane de euro.

ANA NEAMȚU, reporter Jurnal TV:*"Construcția liniei Vulcănești- Chișinău a început în această dimineață la Congaz. Linia electrică va lega opt raioanele. Potrivit proiectului, toate lucrările vor fi terminate la sfârșitul anului 2025."*

Ministrul Energiei, Victor Parlicov, a declarat că urmează să fie construite alte două linii electrice, care vor face legătură cu localitățile de peste Prut.

VICTOR PARLICOV, ministru al Energiei:*"Este vorba despre linia Bălți-Suceava, care deja este în fază de contractare a serviciilor de proiectare și construcție. Este și linia Strășeni-Gutinaș, care, deocamdată, finalizăm procedurile pentru a definitiva toate punctele."*

SERGIU APARATU, directorul Moldelectrica:*"Această linie ne va permite să ne integrăm în spațiul european cu rețelele electrice ale Republicii Moldova. Aceasta va crea premise pentru dezvoltarea economică atât în zona Vulcănești, cât și în zona Chișinău."*

Pentru realizarea lucrărilor a fost contractată o companie de construcții din India, iar autoritățile dispun de stocul necesar pentru construirea liniei electrice, a anunțat directorul Unității Consolidate pentru Implementarea și Monitorizarea Proiectelor în domeniul Energeticii.

RUSLAN SURUGIU, director al UCIPE:*"În mare parte, materialele au fost produse la uzinele din India sau China. Toate materialele au fost testate și corespund cerințelor tehnice înaintate de către contractor. Aici avem stocate materiale necesare pentru ridicarea pilonilor. Pilonii vor fi din metal. Avem, la fel, stocate toate fitingurile necesare."*

Noua linie electrică aeriană va intersecta raioanele Taraclia, Cahul, Leova, Cimișlia, Hâncești, Ialoveni și localități din autonomia găgăuză, fiind parte a Proiectului de Dezvoltare a Sistemului Electroenergetic.