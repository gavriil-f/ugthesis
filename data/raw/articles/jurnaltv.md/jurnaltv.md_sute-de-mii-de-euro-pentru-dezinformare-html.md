---
site: "jurnaltv.md"
archive: "https://web.archive.org/web/20240915204235/www.jurnaltv.md/news/67dc4a4daf3b0807/sute-de-mii-de-euro-pentru-dezinformare.html"
url: "https://www.jurnaltv.md/news/67dc4a4daf3b0807/sute-de-mii-de-euro-pentru-dezinformare.html"
language: ro
title: "Sute de mii de euro pentru dezinformare"
publication: '[[JurnalTV]]'
published: '2024-07-11'
section: novosti
description: "Fugarii Ilan Șor și Veaceslav Platon au cheltuit aproximativ 55 de mii de euro pentru promovarea dezinformării în spațiul virtual, arată un raport publicat de comunitatea Watchdog. Potrivit acestuia, avalanșa de manipulare a opiniei publice crește pe măsură ce se apropie referendumul și alegerile prezidențiale din octombrie. Într-o reacție, deputatul Marina Tauber spune că ceea ce face Ilan Șor este absolut legal, iar Veaceslav Platon a declarat că își poate proba toate declarațiile plasate pe rețelele sociale."
---

# Sute de mii de euro pentru dezinformare

Fugarii Ilan Șor și Veaceslav Platon au cheltuit aproximativ 55 de mii de euro pentru promovarea dezinformării în spațiul virtual, arată un raport publicat de comunitatea Watchdog. Potrivit acestuia, avalanșa de manipulare a opiniei publice crește pe măsură ce se apropie referendumul și alegerile prezidențiale din octombrie. Într-o reacție, deputatul Marina Tauber spune că ceea ce face Ilan Șor este absolut legal, iar Veaceslav Platon a declarat că își poate proba toate declarațiile plasate pe rețelele sociale.

Potrivit comunității Watchdog, Ilan Șor a promovat în luna iunie cel puțin 84 de reclame pe Facebook, pentru care a cheltuit 30 de mii de euro. În comparație cu perioada 25 aprilie - 24 mai, numărul de reclame sponsorizate a crescut cu 29, iar bugetul reclamelor - cu 17 mii 300 de euro. În perioada 24 - 30 iunie, Șor a cheltuit pentru promovarea reclamelor aproximativ șase mii 350 de euro.

Două pagini aparțin lui Veaceslav Jucov și Alexandr Nesterovschi, membri ai Partidului „Renaștere”, susținut de Ilan Șor. Celelalte pagini folosesc o identitate vizuală similară: au fotografii de profil cu drapelul Republicii Moldova și nume de utilizator care fac aluzie fie la organizații media, fie la structuri patriotice. Potrivit comunității Watchdog, principalele manipulări promovate de paginile anonime ale lui Șor au fost „Republica Moldova este condusă de străini”, „Rusia este partenerul strategic al Republicii Moldova”, „Alegerile din toamnă vor fi falsificate” sau „Moldova nu trebuie să adere la Uniunea Europeană”.

Într-o reacție, deputatul Marina Tauber, care face parte din blocul politic anunțat de Șor la Moscova, ne-a declarat că ceea ce face Ilan Șor este „absolut legal”.

MARINA TAUBER, deputat neafiliat:*"Noi întotdeauna putem să demonstrăm legalitatea activităților noastre."*

Tauber ne-a mai spus că va analiza raportul comunității Watchdog și va discuta apoi cu Ilan Șor, care să comenteze.

Potrivit aceluiași document, Veaceslav Platon a promovat în luna iunie în jur de 71 de reclame pe pagina sa de Facebook și cea a Nataliei Morari, cheltuind aproximativ 25 de mii 250 de euro. În comparație cu perioada 25 aprilie - 24 mai, Platon a cheltuit cu 6 mii 850 de euro mai mult pe sponsorizarea reclamelor. Doar pentru perioada 18 - 24 mai, el a plătit 5 mii 346 de euro. Platon distribuie în mare parte conținutul propagandistic furnizat de Natalia Morari. Pe lângă reclamele sponsorizate pe Facebook, el promovează activ conținut și pe Youtube, doar că aici, politica platformei nu permite afișarea sumelor cheltuite de Platon. În total, el a sponsorizat 25 de reclame pentru luna iunie de pe canalul său de Youtube și al Nataliei Morari.

Veaceslav Platon a declarat pentru Jurnal TV că mesajele sale nu comportă vreo dezinformare și a menționat ca va ataca Comunitatea Watchdog în instanța din Marea Britanie.

VEACESLAV PLATON, om de afaceri:*"Nimeni nu sună, nimeni nu face vreo legătură cu mine. Eu sunt de acord să o fac. Măcar cineva pe lumea asta să-mi explice unde există în cuvintele mele vreo dezinformare. Eu răspund pentru cuvintele mele, le cântăresc bine."*

Experții Watchdog constată și un atac concertat asupra autorităților electorale. „Scopul acestuia este de a sădi în mințile alegătorilor ideea că rezultatele referendumului și ale alegerilor prezidențiale vor fi fraudate încă înainte de începerea campaniei electorale. Este important ca societatea civilă și presa să-și unească eforturile în combaterea dezinformării”, se arată în concluziile raportului.