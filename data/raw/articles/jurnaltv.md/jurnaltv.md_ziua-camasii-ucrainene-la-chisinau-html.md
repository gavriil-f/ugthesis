---
site: "jurnaltv.md"
archive: "https://web.archive.org/web/20240522081916/www.jurnaltv.md/news/c77f40e0fa766ba1/ziua-camasii-ucrainene-la-chisinau.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/c77f40e0fa766ba1/ziua-camasii-ucrainene-la-chisinau.html"
language: ro
title: "Ziua Cămășii Ucrainene, la Chișinău"
publication: '[[JurnalTV]]'
published: '2024-05-17'
section: novosti
description: "Sute de ucraineni de aici, dar și refugiați din Ucraina, au sărbătorit astăzi Ziua Mondială a Cămășii Ucrainene, numită Vîșivanka. Îmbrăcați în haine tradiționale, aceștia au venit în Scuarul Catedralei, unde au cântat, au dansat și au recitat poezii în limba ucraineană. Chiar dacă sunt la sute de kilometri de casă, evenimentul îi duce cu gândul la Ucraina."
---

# Ziua Cămășii Ucrainene, la Chișinău

Sute de ucraineni de aici, dar și refugiați din Ucraina, au sărbătorit astăzi Ziua Mondială a Cămășii Ucrainene, numită Vîșivanka. Îmbrăcați în haine tradiționale, aceștia au venit în Scuarul Catedralei, unde au cântat, au dansat și au recitat poezii în limba ucraineană. Chiar dacă sunt la sute de kilometri de casă, evenimentul îi duce cu gândul la Ucraina.

În primele zile ale invaziei ruse în Ucraina, Elena și-a luat copiii și a venit la Chișinău, pentru a scăpa de pericolul războiului. Femeia spune că această sărbătoare îi oferă posibilitatea să-și revadă conaționalii, dar și să perpetueze tradițiile ucrainene.

Acest eveniment este o sărbătoare a identității ucrainene, dar și a celor care sunt alături de poporul ucrainean în această vreme de cumpănă, spun oficialii prezenți la eveniment.

MARKO ȘEVCENKO, ambasador rechemat al Ucrainei la Chișinău:*"Aceasta este sărbătoarea tuturor care consideră că aparțin identității ucrainene sau pur și simplu le place cultura și tradițiile ucrainene. În această zi, fiecare om poate purta cămașa ucraineană tradițională sau orice haină cu elementele naționale ucrainene."*

MYKOLA STEFANCIUK, membrul delegației pentru relații interparlamentare cu Republica Moldova din cadrul Radei Supreme a Ucrainei:*"Vreau să vă mulțumesc pentru ajutorul acordat Ucrainei, în special pentru ajutorul umanitar. Vă mulțumim pentru că copiii, femeile și bunicii noștri au posibilitatea să stea în Republica Moldova, să aibă un acoperiș deasupra capului."*

IGOR GROSU, președintele Parlamentului:*"Sunteți un exemplu nu doar pentru noi. Sunteți un exemplu pentru toată lumea. Un popor care nu s-a lăsat călcat în picioare, care a demonstrat sie și tuturor că atunci când lupți pentru pământ, pentru neam, pentru casa ta, pentru familia ta, nimic nu este imposibil."*

Din 2015, în fiecare a treia zi de joi a lunii mai, în Republica Moldova este marcată Ziua Mondială a cămăşii ucrainene, „Vîşivanka”. Ziua cămăşii tradiţionale ucrainene a fost sărbătorită pentru prima dată în 2006, la iniţiativa unei studente de la Universitatea „Iuri Fedkovici” din Cernăuţi.