---
site: "jurnaltv.md"
archive: "https://web.archive.org/web/20240901143604/www.jurnaltv.md/news/54918a673ea9399a/vasile-tarlev-va-merge-repetat-la-cec-pentru-a-candida-din-partea-partidului-sau.html"
url: "https://www.jurnaltv.md/news/54918a673ea9399a/vasile-tarlev-va-merge-repetat-la-cec-pentru-a-candida-din-partea-partidului-sau.html"
language: ro
title: "Vasile Tarlev va merge repetat la CEC pentru a candida din partea partidului său"
publication: '[[JurnalTV]]'
published: '2024-08-30'
section: novosti
description: "Dorința de a candida este greu de potolit. După ce Comisia Electorală Centrală și-a anulat ieri propria decizie, prin care a înregistrat grupul de inițiativă în susținerea lui Vasile Tarlev drept candidat independent pentru prezidențiale, fostul prim-ministru spune că va merge repetat la CEC. El a declarat astăzi presei că va candida din partea Partidului „Viitorul Moldovei”. A mai făcut un drum la CEC și Vasile Bolea, de la Partidul „Renaștere”."
---

# Vasile Tarlev va merge repetat la CEC pentru a candida din partea partidului său

Dorința de a candida este greu de potolit. După ce Comisia Electorală Centrală și-a anulat ieri propria decizie, prin care a înregistrat grupul de inițiativă în susținerea lui Vasile Tarlev drept candidat independent pentru prezidențiale, fostul prim-ministru spune că va merge repetat la CEC. El a declarat astăzi presei că va candida din partea Partidului „Viitorul Moldovei”. A mai făcut un drum la CEC și Vasile Bolea, de la Partidul „Renaștere”.

Într-o conferință de presă, fostul premier Vasile Tarlev a declarat că membrii Partidului „Viitorul Moldovei” au decis să-l propună candidat la prezidențiale.

VASILE TARLEV, fost prim-ministru:*"Sunt aprobate toate deciziile, se pregătește pachetul de documente de a fi lansat, de a fi înaintat în comisia electorală, de a înregistra grupul de inițiativă pentru candidatul la funcția de președinte pentru alegerile din 20 octombrie, a lui Vasile Tarlev, din partea Partidului „Viitorul Moldovei”."*

A mers la CEC pentru înregistrarea unui nou grup de inițiativă și Vasile Bolea, după ce precedentul grup nu a fost înregistrat. Într-un mesaj publicat pe facebook, acesta afirmă au fost respectate toate prevederile legale, la fel ca și anterior.

VASILE BOLEA, membru al Partidului „Renaștere”:*"Am pregătit cu atenție toate documentele și am verificat fiecare detaliu, astfel încât Comisia Electorală Centrală să nu aibă nici cel mai mic motiv să refuze participarea la alegeri. Sunt sigur că vom reuși!"*

Comisia Electorală Centrală reamintește că mâine, 31 august, este ultima zi în care pot fi depuse documentele pentru înregistrarea grupurilor de inițiativă în susținerea candidaților pentru alegerile prezidențiale din 20 octombrie.