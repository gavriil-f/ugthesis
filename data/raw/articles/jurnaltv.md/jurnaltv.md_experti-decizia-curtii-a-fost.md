---
site: "jurnaltv.md"
archive: "https://web.archive.org/web/20240107002223/www.jurnaltv.md/news/3ea76524b5a87886/experti-decizia-curtii-a-fost-"
url: "https://www.jurnaltv.md/news/3ea76524b5a87886/experti-decizia-curtii-a-fost-"
language: ro
title: "Experți: decizia curții a fost așteptată"
publication: '[[JurnalTV]]'
published: '2023-06-19'
section: novosti
description: "Decizia de azi a fost una așteptată, având în vedere istoricul acestei formațiuni politice, afirmă unii experți de la Chișinău. Potrivit acestora, actualii deputați ai formațiunii devenită ilegală ar putea să-și continue viața politică sub altă formă."
---

# Experți: decizia curții a fost așteptată

Decizia de azi a fost una așteptată, având în vedere istoricul acestei formațiuni politice, afirmă unii experți de la Chișinău. Potrivit acestora, actualii deputați ai formațiunii devenită ilegală ar putea să-și continue viața politică sub altă formă.

NICOLAE OSMOCHESCU, expert în drept constituțional: "*Este neconstituțional, dat fiind faptul că sunt încălcate principiile constituționale, principiile și normele unanim recunoscute la nivel internațional privind activitatea unui partid politic și normele codului electoral, privind activitatea preelectorală, electorale și așa mai departe. Este o hotărâre foarte bine argumentată și poziționată și din punct juridic, și politic."*

Decizia Curții Constituționale era una așteptată, așa cum absolut toate criteriile pentru interzicerea unui partid au fost întrunite, afirmă experții.

ILIE CHIRTOACĂ, președintele Centrului de Resurse Juridice:*"Inclusiv, numărul de încălcări relativ mari, inclusiv în campaniile electorale, finanțarea partidului de către un grup criminal organizat. Inclusiv, un aspect foarte important, punerea acestui partid pe lista sancțiunilor, nu doar persoanele, ci partidul în sine figurează pe lista sancțiunilor internaționale, cel puțin a Trezoreriei SUA."*

Hotărârea Curții este și un mesaj puternic către întreaga societate - coruperea sistemică a alegătorilor nu este admisibilă, nu este legitimă de a face concurență politică, afirmă politologul Valeriu Pașa. Acesta admite însă că membrii Partidului Șor, ajuns acum în ilegalitate, se vor reactiva în viața politică sub o altă formulă.

VALERIU PAȘA, expert WatchDog:*"În același timp, trebuie să înțelegem că prin această decizie gruparea coruptă în frunte cu Ilan Șor, nicidecum nu a fost eliminată din viața politică din Republica Moldova. Ei se vor regrupa, se vor reorienta, pentru asta au deja cel puțin un partid politic, resuscitat recent, partidul ”Renaștere”, care a intrat recent în activitatea publică cu mesajele pro-ruse și antieuropene. Și eu cred că în jurul acestui partid își vor concentra eforturile, vor redirecționala încolo oamenii, vor redirecționa suportul mass-media."*

Includerea Partidului Șor pe lista sancțiunilor internaționale dă de înțeles că în această privință există anumite probe concrete cu privire la acțiunile ilegale, pe care le desfășura formațiunea politică, concluzionează experții citați.