---
site: "jurnaltv.md"
archive: "https://web.archive.org/web/20241002230517/www.jurnaltv.md/ro/news/2017/11/2/proca-interviu-in-exclusivitate-la-jurnal-tv-10308136/"
url: "http://www.jurnaltv.md/ro/news/2017/11/2/proca-interviu-in-exclusivitate-la-jurnal-tv-10308136/"
language: ro
title: "Prețurile cresc ca pe drojdii"
publication: '[[JurnalTV]]'
section: politic
description: "Prețurile produselor alimentare și cele pentru combustibili au explodat &icirc;n cel de-al treilea trimestru al anului 2017. Potrivit guvernatorului..."
---

# Prețurile cresc ca pe drojdii

Prețurile produselor alimentare și cele pentru combustibili au explodat în cel de-al treilea trimestru al anului 2017. Potrivit guvernatorului Băncii Naționale, Sergiu Cioclea, scumpirile au fost provocate de pagubele cauzate de ninsorile abundente din primăvară, dar și de evoluția prețurilor la nivel internațional. Prognozele nu sunt optimiste nici pentru sfârşitul acestui an, când se anunță noi scumpiri.

Cel de-al treilea raport asupra inflației prezentat de guvernatorul băncii centrale arată că rata medie anuală a inflației a fost de 7,4 la sută, depășind prognozele BNM.

Cel mai mult s-au scumpit legumele proaspete și cartofii, culturi afectate de intemperia care a lovit țara în luna aprilie. Și tarifele la carburanți s-au majorat. În ultimele luni, șoferii au scos din buzunar cu peste 10 la sută mai mulți bani pentru a face plinul. Și asta din cauza scumpirii petrolului la bursele internaționale. Prognozele rămân pesimiste și pentru acest sfârșit de an, întrucât prețurile continuă să crească.

În creștere sunt și transferurile băneşti. În perioada ianuarie-septembrie 2017, moldovenii din străinătate au trimis acasă peste 870 de milioane de dolari, cu 9,5 la sută mai mult faţă de aceeași perioadă a anului trecut. Ritmuri ascendente au înregistrat și exporturile. Potrivit lui Sergiu Cioclea, acești factori au creat un surplus de valută pe piață, care a depășit oferta cu 20 la sută. Astfel, Banca Națională a cumpărat peste 400 de milioane de dolari pentru a evita o volatilitate excesivă a cursului valutar.