---
site: "jurnaltv.md"
archive: "https://web.archive.org/web/20240803001034/www.jurnaltv.md/news/e377adc6337f3887/astazi-s-a-dat-start-ul-cursei-caritabile-transfrontaliere-hospice-bike-tour-2023-un-eveniment-anual.html"
url: "http://www.jurnaltv.md/news/e377adc6337f3887/astazi-s-a-dat-start-ul-cursei-caritabile-transfrontaliere-hospice-bike-tour-2023-un-eveniment-anual.html"
language: ro
title: "Astăzi s-a dat start-ul cursei caritabile transfrontaliere „Hospice Bike Tour 2023”, un eveniment anual"
publication: '[[JurnalTV]]'
published: '2023-06-27'
section: novosti
description: "Tur pe biciclete în scop caritabil, în Republica Moldova și România. Astăzi s-a dat startul cursei transfrontaliere „Hospice Bike Tour 2023”, un eveniment anual, dedicat iubitorilor de ciclism care doresc să combine plăcerea de a pedala cu o cauză nobilă."
---

# Astăzi s-a dat start-ul cursei caritabile transfrontaliere „Hospice Bike Tour 2023”, un eveniment anual

Tur pe biciclete în scop caritabil, în Republica Moldova și România. Astăzi s-a dat startul cursei transfrontaliere „Hospice Bike Tour 2023”, un eveniment anual, dedicat iubitorilor de ciclism care doresc să combine plăcerea de a pedala cu o cauză nobilă.

La ediția „Hospice Bike Tour” din acest an participanții sunt provocați să parcurgă peste 750 de kilometri și sunt îndemnați să colecteze câte 500 de euro din donații. Directorul executiv al organizației „Hospices of Hope Moldova”, Veronica Dragnev Sacara, ne-a spus care este scopul evenimentului.

VERONICA DRAGNEV SACARA, directoarul executiv „Hospices of Hope Moldova”:*"Acest eveniment este menit să colecteze fonduri pentru a susține dezvoltarea serviciilor paleative în Republica Moldova, noi suntem organizația Hospice of Hope Moldova care începând cu anul 2008 dezvoltă serviciile de îngrijire paleative în țara noastră, începând cu anul 2017 am dezvoltat o rețea națională de echipe, interdisciplinare, care merg la domiciliu și acordă asistență și îngrijiri paleative pentru pacienți care au diagnoză terminală"*

Una dintre participantele la turul pe biciclete ne-a spus că este deja al cincilea an când vine la eveniment. Se bucură că a reușit să colecteze o sumă mai mare decât și-au propus organizatorii.

Cea de a VIII-a ediție a Hospice Bike Tour se desfășoară pe trasee cu o distanță totală de peste 750 km, care necesită efort din partea cicliștilor. Daniel Serdan, unul dintre ambasadorii evenimentului, spune că s-a pregătit minuțios pentru această cursă, deși este un ciclist profesionist.

DANIEL SERDAN, unul dintre ambasadorii evenimentului:*"Încerc să merg cât mai mult cu bicicleta, dar este foarte greu să te pregătești pentru un astfel de eveniment, pentru că sunt 800 de kilometri în total. Sunt uneori 180 de kilometri pe zi și de fapt cel mai bun antrenament este să stai cât mai mult pe bicicletă. Uneori stăm și opt ore. E foarte greu să faci asta în fiecare zi acasă, dar încercăm fiecare dintre noi să mergem cât putem de mult, să ne obișnuim."*

Ambasadorul Marii Britanii la Chișinău, Steven Fisher, a venit să le ureze participanților „Drum bun!”.

STEVEN FISHER, Ambasadorul Marii Britanii la Chișinău:*"„Bike Tour” este o tradiție mare și o oportunitate deosebită de a combina sportul cu activitățile de caritate."*