---
site: "jurnaltv.md"
archive: "https://web.archive.org/web/20240801100713/www.jurnaltv.md/news/d3c303f89e37c864/terminal-de-transbordare-la-ungheni.html"
url: "https://www.jurnaltv.md/news/d3c303f89e37c864/terminal-de-transbordare-la-ungheni.html"
language: ro
title: "Terminal de transbordare la Ungheni"
publication: '[[JurnalTV]]'
published: '2024-07-31'
section: novosti
description: "Primul terminal logistic, care va asigura conectarea Republicii Moldova la coridoarele de transport internaționale, va fi creat la stația feroviară Berești din Ungheni. Se presupune că astfel va fi înlesnit exportul de mărfuri. Proiectul este elaborat de Ministerul Dezvoltării Economice și Digitalizării, în parteneriat cu programul USAID."
---

# Terminal de transbordare la Ungheni

Primul terminal logistic, care va asigura conectarea Republicii Moldova la coridoarele de transport internaționale, va fi creat la stația feroviară Berești din Ungheni. Se presupune că astfel va fi înlesnit exportul de mărfuri. Proiectul este elaborat de Ministerul Dezvoltării Economice și Digitalizării, în parteneriat cu programul USAID.

DUMITRU ALAIBA, ministrul Dezvoltării Economice și Digitalizării:*"Ceea ce se va întâmpla acolo, vom construi acest centru logistic care va oferi posibilitatea antreprenorilor noștri să transporte bunuri fie acestea cereale, containere cu marfă, combustibil și multe altele mult mai rapid și mai ieftin utilizând calea ferată ca opțiune."*

Potrivit lui Alaiba, Republica Moldova nu este suficient de bine conectată la rutele comerciale regionale europene și acest fapt influențează costurile.

DUMITRU ALAIBA, ministrul Dezvoltării Economice și Digitalizării:*"Fiecare vagon, fiecare camion, transportarea acestuia cu marfă în și din Republica Moldova costă și asta se transformă în prețul pe care comercianții sau antreprenorii noștri îl achită pentru transport și asta afectează direct competitivitatea produselor noastre. Ca să le reducem din aceste costuri noi avem nevoie de logistică unde lucrurile se întâmplă la minut."*

Zona unde va fi construit terminalul de la Berești are cel puțin 20 de linii de cale ferată, dotată cu linii de ecartament european și sovietic. În imediata apropiere sunt încă 87 de hectare de teren disponibil pentru extindere.

ION MIHALACHI, consilier în domeniul logistic:*"Proiectul respectiv este un centru logistic multimodal care prevede transbordarea și depozitarea și gestionarea mărfurilor. În primul rând prevede transportul feroviar și transbordarea acestuia de pe un tip de ecartament pe altul. Astfel se va scoate o povară imensă de pe infrastructura rutieră a drumuirilor. Am identificat acest teren în apropierea celor mai aglomerate puncte de trecere a frontierei cu România și spațiul European."*

Dezvoltarea unui hub logistic regional la Berești va genera multiple oportunități economice pentru Republica Moldova. Potrivit Guvernului, investiția necesară pentru dezvoltarea unui astfel de complex logistic este considerabilă, ajungând la peste 30 de milioane de dolari, însă veniturile vor fi mult mai mari.