---
site: "jurnaltv.md"
archive: "https://web.archive.org/web/20240401073423/www.jurnaltv.md/news/891bd4c1437f7852/a-cerut-excluderea-probelor-din-dosar.html"
url: "https://www.jurnaltv.md/news/891bd4c1437f7852/a-cerut-excluderea-probelor-din-dosar.html"
language: ro
title: "A cerut excluderea probelor din dosar"
publication: '[[JurnalTV]]'
published: '2024-03-29'
section: novosti
description: "Avocatul lui Vladimir Plahotniuc, Lucian Rogac, a cerut instanței excluderea uneia dintre cele mai importante probe din dosarul „Frauda Bancară”. Este vorba despre declarațiile agentului secret, Maria Ursu Gheorghe, audiată în cadrul urmăririi penale pe 20 iulie 2021. Aceasta ar fi povestit anchetatorilor mai multe detalii despre bunurile deținute de Vladimir Pahotniuc și cum acestea au fost înstrăinate persoanelor terțe."
---

# A cerut excluderea probelor din dosar

Avocatul lui Vladimir Plahotniuc, Lucian Rogac, a cerut instanței excluderea uneia dintre cele mai importante probe din dosarul „Frauda Bancară”. Este vorba despre declarațiile agentului secret, Maria Ursu Gheorghe, audiată în cadrul urmăririi penale pe 20 iulie 2021. Aceasta ar fi povestit anchetatorilor mai multe detalii despre bunurile deținute de Vladimir Pahotniuc și cum acestea au fost înstrăinate persoanelor terțe.

Lucian Rogac a declarat că Maria Ursu Gheorghe trebuia să fie audiată în condiții speciale, iar declarațiile urmau să fie imprimate pe unele surse de memorie, lucru care nu s-a întâmplat.

LUCIAN ROGAC, avocat:*"Solicităm în conformitate cu prevederile legale de a constata nulitatea probelor care au fost obținute cu încălcarea legislației procesual-penale. La audierea agentului secret trebuie să fie prezent judecătorul care a autorizat, trebuie organizată o teleconferință. Trebuie să fie utilizate mijloace tehnice de înregistrare audio sau video."*

În replică, procurorul de caz a specificat că autorizarea investigațiilor agentului secret se efectuează prin ordonanța procurorului și nu este necesară permisiunea judecătorului de instrucție. Totodată, acuzatorul a atras atenția că probele incluse în rechizitoriu au fost verificate odată cu expedierea cauzei în instanța de judecată și că la acea etapă nu au fost stabilite temeiuri privind nulitatea sau excluderea anumitor probe.

ALEXANDRU CERNEI, procuror:*"Am solicitat respingerea acestei cereri deoarece la etapa de urmărire penală, atunci când s-a decis expedierea cauzei penale în judecată, fiind analizată admisibilitatea probelor și nefiind stabilite temeiuri de a fi excluse probele, avocatul nu a depus cereri sau obiecții privind excluderea probelor la acea etapă de urmărire penală."*

În cadrul ședință de judecată, avocatul Ion Vâzdoga a cerut instanței anexarea la dosar a unor plângeri care au fost examinate în procedura articolului 313 la judecătorul de instrucție. Și avocatul Vasile Nicoară a cerut magistraților excluderea unei probe din dosar. Acesta a refuzat să spună despre ce probă este vorba, menționând că informația este secretă.

VASILE NICOARĂ, avocat:*"Probe prezentate de procurori, anexate la materialele cauzei. Nu vreau să spun mai mult. Aceste probe nici nu puteau fi prezentate în instanța de judecată."*

Cauza penală în care Vladimir Plahotniuc are statut de învinuit a fost conexată cu dosarul numit generic „Frauda Bancară”, în ianuarie curent. Avocatul lui Plahotniuc ar urma să aducă în instanță 50 de martori din partea apărării. Anterior, procurorii spuneau că acest lucru poate tergiversa examinarea cauzei penale. Potrivit rechizitoriului, în perioada anilor 2013-2015, fostul șef al PD, Vladimir Palhotniuc, ar fi beneficiat de mijloace financiare sustrase din Banca de Economii, Banca Socială și Unibank în sumă totală de peste 39 de milioane de dolari și, respectiv, 3,5 milioane de euro. Potrivit acuzatorilor, Plahotniuc a folosit aceste mijloace bănești pentru achiziționarea unui avion Embraer Legacy 650, zboruri charter, bunuri mobile și imobile. La fel, banii ar fi fost cheltuiți pentru achitarea diverselor servicii juridice, medicale, turistice, reparații și construcții, investiții în afaceri, organizarea de evenimente, precum și stingerea unor datorii. Pentru repararea prejudiciului cauzat, a fost aplicat sechestru asupra bunurilor lui Plahotniuc, inclusiv terenuri pentru construcții, încăperi locative, capitalul social al unor companii, construcții de cultură și agrement, cât și bunuri aflate peste hotare. Pentru infracțiunile comise, acesta riscă până la 15 ani de închisoare.