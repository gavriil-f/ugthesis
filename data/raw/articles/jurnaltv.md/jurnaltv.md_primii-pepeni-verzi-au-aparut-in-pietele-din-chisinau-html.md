---
site: "jurnaltv.md"
archive: "https://web.archive.org/web/20241221013619/www.jurnaltv.md/news/79f2e0271a46c89d/primii-pepeni-verzi-au-aparut-in-pietele-din-chisinau.html"
url: "https://www.jurnaltv.md/news/79f2e0271a46c89d/primii-pepeni-verzi-au-aparut-in-pietele-din-chisinau.html"
language: ro
title: "Primii pepeni verzi au apărut în piețele din Chișinău"
publication: '[[JurnalTV]]'
published: '2023-07-05'
section: novosti
description: "Primii pepeni verzi, sau harbujii, cum li se mai spun pe la noi, au apărut în piețele din Chișinău. Majoritatea sunt importați, în special din Turcia, și costă 12 lei kilogramul. Specialiștii le recomandă oamenilor să cumpere pepenii verzi doar din locuri autorizate și neapărat să ceară de la vânzători certificatele, care confirmă inofensivitatea. Vlada Tomescu a fost la piața din strada Calea Basarabiei și a aflat ce cred vânzătorii, dar și cumpărătorii, despre calitatea pepenilor verzi."
---

# Primii pepeni verzi au apărut în piețele din Chișinău

Primii pepeni verzi, sau harbujii, cum li se mai spun pe la noi, au apărut în piețele din Chișinău. Majoritatea sunt importați, în special din Turcia, și costă 12 lei kilogramul. Specialiștii le recomandă oamenilor să cumpere pepenii verzi doar din locuri autorizate și neapărat să ceară de la vânzători certificatele, care confirmă inofensivitatea. Vlada Tomescu a fost la piața din strada Calea Basarabiei și a aflat ce cred vânzătorii, dar și cumpărătorii, despre calitatea pepenilor verzi.

Până vor apărea pepenii verzi crescuți pe meleagurile natale, comercianții îi vând acum pe cei aduși din străinătate. Vânzătorii dau asigurări că toți harbujii au fost verificați și că dețin certificate necesare.

La piața din strada Calea Basarabiei, prețul pentru un kilogram de harbuji pornește de la zece lei.

VLADA TOMESCU, reporter Jurnal TV:*"Pentru acest pepene verde, care cântărește șapte kilograme, cumpărătorul trebuie să scoată din buzunar 85 de lei."*

Comercianții spun că vânzările sunt bune, dar mai modeste în comparație cu alți ani, pe vremea aceasta.

Oamenii nu se prea grăbesc să scoată banii... Unii spun că sunt îngrijorați de cantitatea de nitrați, pe care o au harbujii importați, iar alții așteaptă pepenii verzi crescuți aici. Cei mai pofticioși nu renunță la cumpărături, dar cer vânzătorilor să le arate certificatul de calitate.

Specialiștii le recomandă oamenilor să cumpere pepenii verzi doar din locuri autorizate și neapărat să ceară de la vânzători certificatele, care confirmă inofensivitatea.

MARINA DENTIU, șef direcție, ANSA:*"Îndemnăm consumatorii ca în scopul prevenirii cazurilor intoxicării cu pepeni verzi și alte produse alimentare să procure fructe și legume doar din locuri autorizate sau înregistrate oficial de Agenție, care sunt verificate de către inspectorii ANSA și însoțite de acte ce confirmă inofensivitatea. Fructele trebuie să fie întregi, sănătoase, curate, cu aspect proaspăt, lipsite de dăunători și fără gust și miros străin."*

Primii pepeni verzi moldovenești apar pe piață abia la sfârșitul lunii iulie.