---
site: "jurnaltv.md"
archive: "https://web.archive.org/web/20240630063017/www.jurnaltv.md/news/901df68ab9bb3b47/deputatii-au-aprobat-astazi-in-prima-"
url: "http://www.jurnaltv.md/news/901df68ab9bb3b47/deputatii-au-aprobat-astazi-in-prima-"
language: ro
title: "Deputații au aprobat astăzi, în prima lectură, noi modificări la Legea cu privire la Procuratură"
publication: '[[JurnalTV]]'
published: '2022-09-22'
section: novosti
description: "Deputații au aprobat astăzi, în prima lectură, noi modificări la Legea Procuraturii. Proiectul a fost elaborat pentru ca actuala lege să fie ajustată la recomandările Comisiei de la Veneția. Deputații din opoziție au criticat amendamentele. Chiar și așa, proiectul a fost votat de către 60 de deputați ai PAS."
---

# Deputații au aprobat astăzi, în prima lectură, noi modificări la Legea cu privire la Procuratură

Deputații au aprobat astăzi, în prima lectură, noi modificări la Legea Procuraturii. Proiectul a fost elaborat pentru ca actuala lege să fie ajustată la recomandările Comisiei de la Veneția. Deputații din opoziție au criticat amendamentele. Chiar și așa, proiectul a fost votat de către 60 de deputați ai PAS.

Potrivit deputaților puterii, noile modificări la Legea Procuraturii vor schimba componența comisiei de evaluare a procurorului general prin introducerea unui membru din sistem, care a fost în trecut sau exercită în prezent funcția de procuror. În afară de aceasta, procurorul general va fi admis din nou în componența Consiliului Superior al Procurorilor, însă nu va avea drept de vot pe chestiunile ce țin de cariera procurorilor. Nu în ultimul rând, noul proiect prevede că „interimatul funcției de procuror general nu poate dura mai mult de 12 luni și încetează de drept la numirea în funcție a unui nou procuror general sau la încetarea suspendării din funcție a procurorului general în privința căruia a fost pornită anterior urmărirea penală”.

În același timp, în document scrie că „în cazul în care circumstanțele care au generat necesitatea desemnării unui procuror general interimar nu au încetat pe parcursul exercitării interimatului, la expirarea termenului de 12 luni, se asigură o nouă desemnare a unui procuror general interimar” pentru alte 12 luni.

Altfel spus, actualul procuror general interimar, Dumitru Robu, ar putea rămâne în funcție și după 5 octombrie. Potrivit socialistului Vasile Bolea, modificările frecvente la Legea Procuraturii afectează sistemul, iar rectificările propuse nu au fost discutate pe larg în spațiul public. Comunistul Vladimir Voronin a cerut explicații de la raportorul proiectului, Olesea Stamate.

OLESEA STAMATE și VLADIMIR VORONIN:*"- Toată această „abracadabra” a fost consultată și la Comisia de la Veneția?
- Iată, domnule președinte, avizul Comisiei de la Veneția din 20 iunie 2022 pe modificările, pe care le aprobăm astăzi
- Și ce au spus? Că acolo e doar un rând...
- Deci, ei au aprobat toate modificările care sunt propuse, deoarece el deja țin de toate recomandările care au fost făcute în decembrie. Deci, acest proiect de lege nu vine de la zero."*

Documentul va fi propus spre adoptare în lectură finală în plenul Parlamentului.