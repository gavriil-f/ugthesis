---
site: "jurnaltv.md"
archive: "https://web.archive.org/web/20240915185217/www.jurnaltv.md/news/e6def9a27f6ddbc9/sor-tauber-si-gutul-luati-in-vizor.html"
url: "https://www.jurnaltv.md/news/e6def9a27f6ddbc9/sor-tauber-si-gutul-luati-in-vizor.html"
language: ro
title: "Șor, Tauber și Guțul, luați în vizor"
publication: '[[JurnalTV]]'
published: '2024-06-18'
section: novosti
description: "Fugarul Ilan Șor, deputatul Marina Tauber, dar și bașcanul de la Comrat, Evghenia Guțul, au fost catalogați drept dușmani ai Ucrainei. Aceștia au fost incluși în baza de date „Mirotvoreț”. Este vorba despre o listă cu inamicii statului ucrainean întocmită de un centru de cercetare de la Kiev cu același nume. Deputatul Marina Tauber a spus că este onorată de faptul că numele său a fost inclus pe lista neagră a Ucrainei."
---

# Șor, Tauber și Guțul, luați în vizor

Fugarul Ilan Șor, deputatul Marina Tauber, dar și bașcanul de la Comrat, Evghenia Guțul, au fost catalogați drept dușmani ai Ucrainei. Aceștia au fost incluși în baza de date „Mirotvoreț”. Este vorba despre o listă cu inamicii statului ucrainean întocmită de un centru de cercetare de la Kiev cu același nume. Deputatul Marina Tauber a spus că este onorată de faptul că numele său a fost inclus pe lista neagră a Ucrainei.

Guvernatorul autonomiei găgăuze apare în lista Mirotvoreț drept „complice al ocupanților ruși”. De asemenea, în fișa sa sunt menționate „propaganda războiului, susținerea publică a agresiunii rusești, incitarea la ură interetnică și răspândirea narațiunilor propagandei Kremlinului”. În text este menționat și faptul că Guțul este prima persoană cu funcție publică din Republica Moldova care s-a întâlnit cu Vladimir Putin după invazia Rusiei în Ucraina.

În fișa lui Ilan Șor, condamnat la 15 ani de închisoare în dosarul „Frauda bancară”, sunt indicate „negarea agresiunii rusești față de Ucraina și manipularea informațiilor de interes public”. Mai mult, fugarul este acuzat de răspândirea narațiunilor propagandei Kremlinului. În text se menționează nu doar cazul său judiciar, ci și sancțiunile aplicate de Statele Unite ale Americii și Uniunea Europeană. De asemenea, sunt luate în vizor încercările de subminare a autorităților Republicii Moldova și de readucere a țării în sfera de influență rusă.

Cât privește deputatul Marina Tauber, aceasta răspândește, potrivit „Mirotvoreț”, narațiunile propagandei Kremlinului. În plus, sunt menționate „manipularea informațiilor de interes public și participarea la procesele de destabilizare a vieții socio-politice în țările post-sovietice”. Tauber este catalogată drept „mâna dreaptă a lui Ilan Șor”. În textul fișei sunt menționate și sancțiunile împotriva acesteia din partea Uniunii Europene, Canadei și Statelor Unite.

Proiectul „Mirotvoreț” se poziționează ca „centru de cercetare a semnelor infracțiunilor împotriva securității naționale a Ucrainei, păcii, securității umanității și ordinii internaționale”. Toți cei trei vizați au participat pe 9 mai la parada militară de la Moscova și sunt suspectați de autoritățile de la Chișinău că ar fi parte a eforturilor Federației Ruse de a organiza destabilizări în Republica Moldova. Deputatul Marina Tauber a scris pe pagina sa de Telegram că este „onorată de a faptul că numele său a fost inclus pe lista neagră a Ucrainei”.

MARINA TAUBER, deputat:*"Acolo se află o companie bună: regizori de film, actori și jurnaliști care nu au dorit niciodată să facă rău Ucrainei, ci doar și-au exprimat opiniile. Dar acest lucru nu a împiedicat serviciile de securitate ucrainene care se mândresc în mod deschis cu „lichidarea” liderilor, care au o opinie publică diferită de cea „europeană” a lor."*

Ilan Șor și Evghenia Guțul nu au reacționat deocamdată la apariția numelor lor în lista „Mirotvoreț”.