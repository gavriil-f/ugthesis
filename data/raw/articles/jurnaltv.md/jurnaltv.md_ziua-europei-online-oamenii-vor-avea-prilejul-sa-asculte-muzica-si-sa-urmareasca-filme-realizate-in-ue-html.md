---
site: "jurnaltv.md"
archive: "https://web.archive.org/web/20241020082323/www.jurnaltv.md/news/e1f7487119f40873/ziua-europei-online-oamenii-vor-avea-prilejul-sa-asculte-muzica-si-sa-urmareasca-filme-realizate-in-ue.html"
url: "https://www.jurnaltv.md/news/e1f7487119f40873/ziua-europei-online-oamenii-vor-avea-prilejul-sa-asculte-muzica-si-sa-urmareasca-filme-realizate-in-ue.html"
language: ro
title: "Ziua Europei, online; Oamenii vor avea prilejul să asculte muzică și să urmărească filme realizate în UE"
publication: '[[JurnalTV]]'
published: '2021-05-10'
section: novosti
description: "Ziua Europei s-a mutat online pentru al doilea an consecutiv din cauza pandemiei de Covid-19. Spectatorii vor avea prilejul să asculte muzică și să urmărească filme realizate în Uniunea Europeană. Ambasadoarea Austriei la Chișinău, Stella Avallone, ne-a povestit că din partea țării sale vor evolua artiști celebri, care vor interpreta compozițiile clasice în stil inovativ."
---

# Ziua Europei, online; Oamenii vor avea prilejul să asculte muzică și să urmărească filme realizate în UE

Ziua Europei s-a mutat online pentru al doilea an consecutiv din cauza pandemiei de Covid-19. Spectatorii vor avea prilejul să asculte muzică și să urmărească filme realizate în Uniunea Europeană. Ambasadoarea Austriei la Chișinău, Stella Avallone, ne-a povestit că din partea țării sale vor evolua artiști celebri, care vor interpreta compozițiile clasice în stil inovativ.

STELLA AVALLONE, ambasadorul Austriei în Moldova:*"Austria va prezenta două concerte pe 12 mai, la care va evolua un cvartet de saxofon și trupa „Sketchbook Quartet”, a muzicianului Leonhard Skorupa."*

STELLA AVALLONE, ambasadorul Austriei în Moldova:*"Leonhard Skorupa este un muzician de origine cehă, care evoluează într-un stil inedit - clasic post rock."*

Mai mult, Ambasada Austriei va prezenta în premieră în Moldova un documentar semnat de Kurt Langbein, care arată modul în care frontierele dintre state influenţează direct vieţile oamenilor.

STELLA AVALLONE, ambasadorul Austriei în Moldova:*"De asemenea, vom arăta filmul care se numește „Destine la graniță”. Documentarul îl prezintă pe autorul austriac Robert Menasse și legendarul alpinist Reinhold Messner, mergând de-a lungul graniței dintre Austria și Italia în munții înalți ai Alpilor, filosofând asupra semnificației frontierelor dintre cele două țări în Europa și în lume, în general."*

De-a lungul anilor, moldovenii și-au arătat deschiderea și interesul față de activitățile artistice, menționează diplomatul austriac.

STELLA AVALLONE, ambasadorul Austriei în Moldova:*"Ieri seara am fost la un concert dedicat zilei Europei. Am avut impresia că reacția publicului, aici, în Moldova, a fost chiar mai caldă și mai plină de entuziasm, decât dacă m-aș afla într-o țară europeană veche, dar atât de rece."*

În data de 9 mai 1950, ministrul francez de externe, Robert Schuman, a propus plasarea producţiei de cărbune şi oţel sub controlul unei autorităţi comune, pentru a controla în acest fel producţia de armament şi a evita pe viitor un eventual conflict militar. Propunerea este considerată a fi piatra de temelie a Uniunii Europene. În acest an se mplinesc 71 de ani de la declaraţia istorică a lui Robert Schuman. Decizia privind instituirea acestei zile a fost luată în 1985, în cadrul Consiliului European de la Milano.