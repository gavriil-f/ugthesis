---
site: "jurnaltv.md"
archive: "https://web.archive.org/web/20240306184502/www.jurnaltv.md/news/c1c0ea1515466bbc/un-avocat-suspectat-de-spalare-de-bani-si-imbogatire-ilicita-a-fost-retinut-aseara.html"
url: "https://www.jurnaltv.md/news/c1c0ea1515466bbc/un-avocat-suspectat-de-spalare-de-bani-si-imbogatire-ilicita-a-fost-retinut-aseara.html"
language: ro
title: "Un avocat suspectat de spălare de bani și îmbogățire ilicită a fost reținut aseară"
publication: '[[JurnalTV]]'
published: '2019-11-07'
section: novosti
description: "Ofițerii anticorupție l-au reținut aseară pe un avocat suspectat de spălare de bani și îmbogățire ilicită în proporții deosebit de mari, care era dat în urmărire internațională. El s-a predat benevol autorităților și riscă până la 15 ani de închisoare."
---

# Un avocat suspectat de spălare de bani și îmbogățire ilicită a fost reținut aseară

Ofițerii anticorupție l-au reținut aseară pe un avocat suspectat de spălare de bani și îmbogățire ilicită în proporții deosebit de mari, care era dat în urmărire internațională. El s-a predat benevol autorităților și riscă până la 15 ani de închisoare.

Avocatul este bănuit că s-a înțeles cu un grup de persoane și a cauzat prejudicii financiare celei mai mari bănci din Republica Moldova. Potrivit portalului Mold-street.com, este vorba despre avocatul Ion Dorogoi, care în anul 2013 ar fi făcut parte dintr-un grup de persoane afiliate lui Veaceslav Platon, care au participat la atacul radier asupra acționarilor băncii vizate. Atacul de atunci s-a finalizat cu preluarea controlului asupra unor pachete importante de acțiuni ale băncii de către firme și persoane în spatele cărora s-ar fi aflat Veaceslav Platon. În prezent, avocatul este suspectat că, împreună cu persoane interesate, ar fi trucat procedura de alegere în organele de conducere a respectivei bănci a unor persoane, cu scopul de a prelua controlul asupra unor acționari. Astfel, prin dobândirea ilicită a bunurilor altor persoane, el a cauzat daune în proporții deosebit de mari acționarilor băncii. În acest sens, procurorii anticorupție au formulat două capete de acuzare în privința avocatului. El este învinuit de spălare de bani și dobândire ilicită a bunurilor altei persoane. Bărbatul este reținut pentru 72 de ore și dacă va fi găsit vinovat, riscă până la 15 ani de închisoare.