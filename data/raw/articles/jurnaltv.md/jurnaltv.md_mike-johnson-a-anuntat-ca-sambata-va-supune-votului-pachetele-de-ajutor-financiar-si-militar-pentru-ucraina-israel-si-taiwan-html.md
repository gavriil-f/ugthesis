---
site: "jurnaltv.md"
archive: "https://web.archive.org/web/20240913084824/www.jurnaltv.md/news/37a568f993c279b7/mike-johnson-a-anuntat-ca-sambata-va-supune-votului-pachetele-de-ajutor-financiar-si-militar-pentru-ucraina-israel-si-taiwan.html"
url: "https://www.jurnaltv.md/news/37a568f993c279b7/mike-johnson-a-anuntat-ca-sambata-va-supune-votului-pachetele-de-ajutor-financiar-si-militar-pentru-ucraina-israel-si-taiwan.html"
language: ro
title: "Mike Johnson a anunțat că sâmbătă va supune votului pachetele de ajutor financiar și militar pentru Ucraina, Israel și Taiwan"
publication: '[[JurnalTV]]'
published: '2024-04-18'
section: novosti
description: "Șeful republican din Camera Reprezentanților cedează presiunilor politice din Congres și de la Casa Albă. Mike Johnson a anunțat că sâmbătă va supune votului pachetele de ajutor financiar și militar pentru Ucraina, Israel și Taiwan. Președintele Joe Biden spune că va promulga imediat legea. Între timp, prim-ministrul Ucrainei afirmă că sprijinul pentru țara sa trebuia oferit mai devreme, dar este optimist că pachetul de 61 de miliarde de dolari va fi deblocat în acest weekend."
---

# Mike Johnson a anunțat că sâmbătă va supune votului pachetele de ajutor financiar și militar pentru Ucraina, Israel și Taiwan

Șeful republican din Camera Reprezentanților cedează presiunilor politice din Congres și de la Casa Albă. Mike Johnson a anunțat că sâmbătă va supune votului pachetele de ajutor financiar și militar pentru Ucraina, Israel și Taiwan. Președintele Joe Biden spune că va promulga imediat legea. Între timp, prim-ministrul Ucrainei afirmă că sprijinul pentru țara sa trebuia oferit mai devreme, dar este optimist că pachetul de 61 de miliarde de dolari va fi deblocat în acest weekend.

DENIS ȘMÎHAL, prim-ministrul Ucrainei:*"Toți partenerii, toți congressmenii împărtătășesc un optimism precaut pentru ziua de sâmbătă. Împărtășim și noi acest optimism. Dar noi am avut nevoie de acești bani încă ieri."*

Denis Șmîhal a mai spus că va avea loc un „al treilea război mondial” dacă Ucraina pierde în confruntarea cu Rusia. Astfel, premierul de la Kiev cere un vot mai rapid în Congresului american pentru aprobarea proiectului de lege, blocat de luni bune de republicani.

DENIS ȘMÎHAL, prim-ministrul Ucrainei:*"Dacă Ucraina va cădea, sistemul global de securitate va fi distrus. Vor fi multe conflicte, vor fi multe astfel de războaie. Și până la urmă asta ar putea duce la al treilea război mondial."*

Republicanii din Camera Reprezentanţilor au prezentat pachetul de 61 de miliarde de dolari în ajutoare militare pentru Ucraina, o schimbare nesperată de atitudine după ce, vreme de jumătate de an, acoliții lui Trump au blocat orice fel de sprijin pentru Kiev. Un alt proiect de lege asumat de republicani urmează să ofere Israelului 26 de miliarde de dolari în ajutor militar. Un proiect separat prevede câteva miliarde și pentru Taiwan. Aceste texte, inclusiv cel care include ajutorul pentru Ucraina, urmează să fie supuse votului sâmbătă seara. Potrivit The Hill, proiectul privind alocarea a 61 de miliarde de dolari Ucrainei presupune inclusiv 23 de miliarde de dolari pentru recuperarea arsenalelor americane. În plus, documentul îi cere președintelui Biden să furnizeze Ucrainei rachete cu rază lungă de acțiune „ATACMS”. Dacă textele sunt adoptate de Camera Reprezentanţilor, unde republicanii sunt majoritari, proiectele vor trebui să fie examinate din nou de Senat, cu majoritate democrată, înainte de a ajunge în final pe masa lui Joe Biden pentru promulgare. Liderul de la Casa Albă a anunțat deja că susține ferm propunerea lui Mike Johnson de a furniza ajutoare Ucrainei, Israelului și Taiwanului. „Suntem alături de prietenii noștri și nu vom permite Rusiei și Iranului să reușească”, a spus Joe Biden.