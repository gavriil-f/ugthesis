---
site: "jurnaltv.md"
archive: "https://web.archive.org/web/20241201152257/www.jurnaltv.md/news/2e72add46e320bf3/ceban-cu-masina-de-sute-de-mii-de-lei.html"
url: "http://www.jurnaltv.md/news/2e72add46e320bf3/ceban-cu-masina-de-sute-de-mii-de-lei.html"
language: ro
title: "Ceban, cu mașină de sute de mii de lei"
publication: '[[JurnalTV]]'
published: '2018-04-04'
section: novosti
description: "Purtătorul de cuvânt al șefului statului și consilierul municipal din partea Partidului Socialiștilor Ion Ceban și-a cumpărat în 2017 o mașină fabricată în același an. Prețul automobilului este de opt ori mai mare decât salariul lui Ceban, indicat în declarația de avere pentru anul trecut. El a primit aproximativ 55 de mii de lei de la Președinție și de la Consiliul Municipal Chișinău, pe când autovehiculul ar fi fost cumpărat cu peste 450 de mii de lei."
---

# Ceban, cu mașină de sute de mii de lei

Purtătorul de cuvânt al șefului statului și consilierul municipal din partea Partidului Socialiștilor Ion Ceban și-a cumpărat în 2017 o mașină fabricată în același an. Prețul automobilului este de opt ori mai mare decât salariul lui Ceban, indicat în declarația de avere pentru anul trecut. El a primit aproximativ 55 de mii de lei de la Președinție și de la Consiliul Municipal Chișinău, pe când autovehiculul ar fi fost cumpărat cu peste 450 de mii de lei.

Potrivit declarației de avere și interese personale pentru anul trecut, socialistul Ion Ceban a ridicat un salariu de 34 de mii 19 lei de la Președinție și o indemnizație de 20 de mii 749 de lei de la Consiliul Municipal Chișinău. Valoarea declarată a autoturismului Skoda Kodiaq, pe care și l-a cumpărat în 2017, este de 455 de mii 400 de lei. În declarație mai este indicat și salariul soției, de 40 de mii 800 de lei, obținut de la Asociația națională a companiilor private din domeniul tehnologiei informației și comunicațiilor. Tot anul trecut, familia Ceban a primit o indemnizație pentru îngrijirea copilului, de 59 de mii 400 de lei. Dar nici acești bani nu sunt suficienți pentru acoperirea costului mașinii. Din depunerile bancare, familia socialistului a obținut aproximativ 9.500 de lei. Totodată, au fost declarate depozite bancare în valoare totală de 185 de mii 348 de lei și 210 dolari americani. La capitolul datorii, în 2017, familia Ceban a contractat un credit în valoare de șapte mii de euro. Anul trecut, el și-a vândut o mașină marca Toyota Prius, din 2005, cu 90 de mii de lei. De asemenea, consilierul PSRM a obținut 18 mii 669 de lei din vânzarea unui lot pomicol din comuna Bălăbănești, raionul Criuleni. În 2016, Ion Ceban a intrat în posesia unui apartament de 230 de metri pătrați care, potrivit declarației sale de avere, i-ar fi fost donat. Purtătorul de cuvânt al șefului statului nu a răspuns la telefon pentru a beneficia de dreptul la replică.