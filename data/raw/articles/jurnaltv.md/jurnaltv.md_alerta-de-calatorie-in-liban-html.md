---
site: "jurnaltv.md"
archive: "https://web.archive.org/web/20240801100324/www.jurnaltv.md/news/012a036a6b6c59db/alerta-de-calatorie-in-liban.html"
url: "https://www.jurnaltv.md/news/012a036a6b6c59db/alerta-de-calatorie-in-liban.html"
language: ro
title: "Alertă de călătorie în Liban"
publication: '[[JurnalTV]]'
published: '2024-07-31'
section: novosti
description: "Ministerul Afacerilor Externe a emis astăzi o alertă de călătorie în Liban și regiunea Orientului Mijlociu. Atenționarea vine în contextul conflictului la granița dintre Liban și Statul Israel, unde confruntările militare „s-au intensificat semnificativ în ultimele săptămâni”."
---

# Alertă de călătorie în Liban

Ministerul Afacerilor Externe a emis astăzi o alertă de călătorie în Liban și regiunea Orientului Mijlociu. Atenționarea vine în contextul conflictului la granița dintre Liban și Statul Israel, unde confruntările militare „s-au intensificat semnificativ în ultimele săptămâni”.

Ambasada Republicii Moldova în Republica Libaneză cu sediul la Ankara le transmite cetățenilor Republicii Moldova care se află, tranzitează sau intenționează să se deplaseze în Republica Libaneză să poarte cu sine documentele de călătorie originale, să urmeze cu strictețe instrucțiunile și recomandările autorităților locale și ale forțelor de securitate, să evite participarea la demonstrații și adunări mari. „Acestea pot deveni violente rapid și fără avertisment”, anunță Ministerul de Externe într-un comunicat remis presei.

RECOMANDĂRI PENTRU CETĂȚENI: "*Cetățenii sunt atenționați să fie deosebit de prudenți când se află în apropierea taberelor de refugiați palestinieni, unde situația poate fi imprevizibilă."*

Cetățenii Republicii Moldova care se află pe teritoriul libanez și au necesitatea de a fi consultați pe probleme consulare sunt îndemnați să contacteze Ambasada Republicii Moldova în Republica Turcia, acreditată pentru Liban.