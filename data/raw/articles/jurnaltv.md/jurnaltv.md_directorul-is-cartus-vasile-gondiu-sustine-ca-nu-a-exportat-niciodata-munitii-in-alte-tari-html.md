---
site: "jurnaltv.md"
archive: "https://web.archive.org/web/20240325071907/www.jurnaltv.md/news/bc9034fde8bba873/directorul-is-cartus-vasile-gondiu-sustine-ca-nu-a-exportat-niciodata-munitii-in-alte-tari.html"
url: "https://www.jurnaltv.md/news/bc9034fde8bba873/directorul-is-cartus-vasile-gondiu-sustine-ca-nu-a-exportat-niciodata-munitii-in-alte-tari.html"
language: ro
title: "Directorul ÎS ”Cartuș”, Vasile Gondiu, susține că nu a exportat niciodată muniții în alte țări"
publication: '[[JurnalTV]]'
published: '2021-09-29'
section: novosti
description: "Scandalul cu munițiile de la rețeaua ”Cartuș” continuă cu dezmințiri. Directorul întreprinderii ”Cartuș”, Vasile Gondiu, îl acuză pe fostul șef MoldATSA, Sorin Stati, că operează cu falsuri, când afirmă că milioane de cartușe au ajuns din Europa la Chișinău, iar de aici - în Belarus. Potrivit lui Gondiu, compania pe care o gestionează nu a reexportat din 1998 nicio muniție, iar acest lucru poate fi verificat."
---

# Directorul ÎS ”Cartuș”, Vasile Gondiu, susține că nu a exportat niciodată muniții în alte țări

Scandalul cu munițiile de la rețeaua ”Cartuș” continuă cu dezmințiri. Directorul întreprinderii ”Cartuș”, Vasile Gondiu, îl acuză pe fostul șef MoldATSA, Sorin Stati, că operează cu falsuri, când afirmă că milioane de cartușe au ajuns din Europa la Chișinău, iar de aici - în Belarus. Potrivit lui Gondiu, compania pe care o gestionează nu a reexportat din 1998 nicio muniție, iar acest lucru poate fi verificat.

Fostul șef MoldATSA, Sorin Stati a declarat săptămâna trecută că Întreprinderea de Stat ”Cartuș” ar fi implicată într-o schemă ilegală. Din informațiile pe care le deține, compania ar comercializa muniții interzise pe teritoriul Republicii Moldova. ”Toate declarațiile sunt false”, afirmă în replică Vasile Gondiu.

VASILE GONDIU, directorul Î.S ”Cartuș”: "*Cine poate să creadă că compania ”CARTUȘ” vai și amar de fundul ei, poate să-l înarmeze până la dinți pe ultimul dictator din Europa? Să comunici că zeci de milioane de cartușe au fost transportate prin Europa și au ajuns la Lukașenko. Zeci de milioane asta îi o garnitură întreagă de tren. Cum puteau să ajungă în Republica Moldova și să nu le vadă nimeni?"*

Potrivit lui Gondiu, niciun producător european nu va mișca un deget, dacă nu are o confirmare de la autoritățile competente.

VASILE GONDIU, directorul Î.S ”Cartuș”: "*Niciun producător din lume, mai concret din Europa sau CSI nu va vinde niciodată produse militare unei companii ca ale noastre, dacă nu va primi o garanție asupra acestor produse semnată de prim-ministru, ministrul Apărării și care vor da garanții că aceste produse sunt destinate în domeniul militar, iar noi să preluăm aceste produse și să informăm partea adversă. Toate poveștile ăstea cu zmei nu țin."*

Vasile Gondiu zice că activitatea companiei sale este blocată de ceva vreme, iar o bună parte a mărfurilor a stat prin depozite.

VASILE GONDIU, directorul Î.S ”Cartuș”:*"Noi în luna aprilie am fost blocați total, inclusiv importurile, iar mărfurile plătite 100 % au stat în depozite și nu am putu intra în posesia lor. Am stat cu magazinul gol. Oamenii credeau că magazinul a murit. Marfa stă acolo, pentru că a fost blocaj artificial."*

Vasile Gondiu nu are acces în depozit, deși este directorul companiei care arendează încăperea respectivă. În reclamația sa, fostul șef MoldATSA, Sorin Stati, afirma că în depozit sunt peste 20 de milioane de unități militare. ”Sunt aberații”, îi răspunde Vasile Gondiu.

VASILE GONDIU, directorul Î.S ”Cartuș”:*"Are practic 7 metri pătrați și este dă mărimea unui WC. Cum poți să păstrezi 24 milioane de muniții? Sunt niște aberații, pe care nici nu poți să le asculți. Pentru cele 24 de milioane de muniții ai nevoie de tot depozitul ăsta și încă de vreo două-trei. Acest act este pentru marfa care se află în interior. Are toate ștampilele din UE, stampila Republicii Moldova. Să înțelegem că ”Cartuș” a fost și a cumpărat toate serviciile vamale din spațiul european, a schimbat documente și a făcut tot felul de mișmașuri, cum a spus Stati. Aberații!"*

Inspectoratul General al Poliției a anunțat că investighează situația de la întreprindere. La fel, ca urmare a unor declarații publice și a informațiilor apărute în mass-media și Serviciul Vamal analizează operațiunile de import/export cu munițiile presupuse a fi interzise. Mai mult, Serviciul Vamal confirmă că are în desfășurare o analiză a operațiunilor comerciale internaționale ale antreprenorului, în scopul de a stabili dacă au fost respectate procedurile legale.