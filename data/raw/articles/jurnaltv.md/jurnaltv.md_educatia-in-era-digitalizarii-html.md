---
site: "jurnaltv.md"
archive: "https://web.archive.org/web/20240522083035/www.jurnaltv.md/news/51165b80a8baa94a/educatia-in-era-digitalizarii.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/51165b80a8baa94a/educatia-in-era-digitalizarii.html"
language: ro
title: "Educația în era digitalizării"
publication: '[[JurnalTV]]'
published: '2024-05-17'
section: novosti
description: "Sistemul educațional avansează treptat, dar se confruntă cu unele provocări, printre care și digitalizarea surselor educaționale. Pentru a găsi soluții, peste 250 de profesori din mediul universitar și preuniversitar, specialiști și practicieni de pe ambele maluri ale Prutului participă la „Forumul educației”, care se desfășoară la Universitatea de Stat. „Tehnologia a revoluționat toate aspectele vieții, iar educația nu face o excepție”, a declarat rectorul USM, Igor Șarov, în debutul discuțiilor."
---

# Educația în era digitalizării

Sistemul educațional avansează treptat, dar se confruntă cu unele provocări, printre care și digitalizarea surselor educaționale. Pentru a găsi soluții, peste 250 de profesori din mediul universitar și preuniversitar, specialiști și practicieni de pe ambele maluri ale Prutului participă la „Forumul educației”, care se desfășoară la Universitatea de Stat. „Tehnologia a revoluționat toate aspectele vieții, iar educația nu face o excepție”, a declarat rectorul USM, Igor Șarov, în debutul discuțiilor.

IGOR ȘAROV, rectorul USM:*"Digitalizarea a schimbat modul în care învățăm și predăm, oferim noi instrumente și resurse pentru a îmbunătăți procesul de învățare, și, pentru a face educația mai accesibilă, mai eficientă. Acest forum reprezintă și o oportunitate excelentă pentru a dezvolta parteneriate și colaborări dintre instituțiile de învățământ din Republica Moldova și România."*

La Forumul Educației România-Republica Moldova, ajuns la a IV-a ediție, cuvintele de ordine au fost „educație” și „calitate”.

LIVIU-GEORGE MAHA, rectorul Universității „A.I.Cuza”, Iași:*"E vorba de provocări legate de inovare, de ceea ce trebuie să aducem nou, atât în oferta de programe, cât și ceea ce înseamnă metodele de predare, abordarea provocărilor pe care le oferă piața muncii, progresul tehnologic și noile tehnologii."*

ADRIAN DUPU, secretarul de stat al Departamentului pentru relația cu Republica Moldova:*"Nu vedem un viitor nici pentru România, nici pentru Republica Moldova fără o societate educată. Educația de calitate nu înseamnă doar profesori bine pregătiți, dar înseamnă și infrastructură de calitate, pentru că am putea să ne dăm silința la maxim și noi și elevii, dar fără echipamente și infrastructura necesară este foarte dificil."*

MARIANA MARIN, profesor universitar, USM:*"Nu suntem departe de tot ce se întâmplă în sistemul educațional, cel puțin la nivel european. Profesorii noștri sunt alfabetizați, însă, aș putea să spun că suntem la etapa meseriașilor, pentru că nu am ajuns încă într-o zonă de expertiză avansată. Iată de ce este nevoie ca aceste forumuri să se desfășoare și să învățăm unii de la alții."*

PAVEL CERBUȘCA, directorul Liceului „Aristotel”:*"Noi aici comunicăm, colaborăm și găsim puncte comune. Sunt și anumite diferențe, dar diferențele permanent ne îmbogățesc și noi pune accent pe valorificarea diferențelor, în așa măsură ca fiecare școală și elev să se regăsească."*

Forumul Educației România – Republica Moldova, cu genericul „Ecosistemul educațional în lumea digitalizată” se va desfășura și mâine, 18 mai. Evenimentul a fost organizat cu sprijinul financiar al Departamentului pentru Relația cu Republica Moldova.