---
site: "jurnaltv.md"
archive: "https://web.archive.org/web/20240522025155/www.jurnaltv.md/news/b3ff007558a00853/juristii-despre-reforma-justitiei.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/b3ff007558a00853/juristii-despre-reforma-justitiei.html"
language: ro
title: "Juriștii, despre reforma justiției"
publication: '[[JurnalTV]]'
published: '2024-05-17'
section: novosti
description: "Acuzațiile șefei Procuraturii Anticorupție, Veronica Dragalin, împotriva fostului membru al Comisiei Vetting, Tatiana Răducanu, nu au temei. Este opinia președintelui Centrului de Resurse Juridice din Moldova, Ilie Chirtoacă. Acesta a menționat aseară, în cadrul emisiunii „Cabinetul din Umbră”, că după mai multe verificări s-a constatat că Răducanu a votat pentru ridicarea imunității juristului Aureliu Colenco. Mai mult, Chirtoacă afirmă că Dragalin ar fi încălcat legea atunci când a inițiat respectivul proces penal. Șefa Procuraturii Anticorupție nu a fost de găsit la telefon pentru o reacție."
---

# Juriștii, despre reforma justiției

Acuzațiile șefei Procuraturii Anticorupție, Veronica Dragalin, împotriva fostului membru al Comisiei Vetting, Tatiana Răducanu, nu au temei. Este opinia președintelui Centrului de Resurse Juridice din Moldova, Ilie Chirtoacă. Acesta a menționat aseară, în cadrul emisiunii „Cabinetul din Umbră”, că după mai multe verificări s-a constatat că Răducanu a votat pentru ridicarea imunității juristului Aureliu Colenco. Mai mult, Chirtoacă afirmă că Dragalin ar fi încălcat legea atunci când a inițiat respectivul proces penal. Șefa Procuraturii Anticorupție nu a fost de găsit la telefon pentru o reacție.

Președintele CRJM, Ilie Chitoacă, spune că a inițiat propria investigație referitor la acuzațiile aduse de către șefa Procuraturii Anticorupție, Veronica Dragalin, fostului membru al Comisiei Vetting, Tatiana Răducanu. Asta pentru că ultima a deținut anterior funcția de președinte al Consiliului de Administrare al respectivului ONG.

ILIE CHIRTOACĂ, președinte CRJM:*"Nu ne-a luat foarte mult să verificăm. Cinci minute pe Google și încă cinci pe pagina CSM ca să verificăm anumite acuzații înaintate de procurorul Anticorupție Dragalin, care de fapt nu se adeveresc. Cel mai probabil a fost chiar încălcată legea. Doamna Răducanu nu a candidat pentru șefia CSM, ea a votat pentru ridicarea imunității lui Aureliu Colenco. Datele cauzei penale nu pot fi făcute publice. Este ilegal. Mai mult, orice investigație penală asupra membrilor Comisiei de Vetting poate fi inițiată doar de procurorul general."*

Fadei Nagacevschi, fost ministru al Justiției în Guvernul Chicu, a criticat modul în care se face reforma justiției. Acesta a spus că după plecarea masivă a judecătorilor de la Curtea Supremă de Justiție și de la Curtea de Apel Chișinău, în sistem s-a format un blocaj.

FADEI NAGACEVSCHI, fost ministru al Justiției:*"- Unde vedeți dumneavoastră blocaj? Ați spus că sunt cauze care se fixează pentru anul 2026!
- Dacă o să invitați avocații ei, o să vă explice unde sunt blocajele inclusiv și de ce cauzele sunt fixate pentru anul 2025-2026.
- Dosare penale, aveți în vedere?
- Dosare penale, civile care se examinează la Curtea de Apel sau Curtea Supremă de Justiție.
- Bine, unde este blocajul? Ca să înțelegem unde este problema.
- Problema nu e în CSM, dar este un factor politic care a generat aceste blocaje."*

În replică, membrul Consiliului Superior al Magistraturii Ion Guzun a declarat că în sistem nu există vreun blocaj, dosarele se examinează, iar reformele vor continua.

ION GUZUN, mebru CSM:*"Blocaj nu are loc, se examinează dosarele. Da, procesele vor fi amânate, vor fi alte termene, dosarele vor fi redistribuite la alți judecători. În acest context discutam și despre modificările la legea cu privire la reorganizarea instanțelor că jurisdicția judecătoriei Ungheni și Orhei va trece din Competența Curții de Apel Chișinău la Curtea de Apel Bălți. Sunt niște procese, ele sunt extreme și este o provocare, dar nu este un blocaj. Judecătorii judecă cauzele."*

Curtea de Apel Chișinău a rămas fără 20 de judecători, din aproape 40, după ce Consiliul Superior al Magistraturii a aprobat, săptămâna trecută, cererile de demisie a magistraților. Deși cererile au fost depuse imediat după ce Comisia Vetting i-a notificat că urmează să treacă prin procedura de evaluare, majoritatea judecătorilor și-a motivat dorința de a pleca din sistem din motive personale. CSM a anunțat un nou concurs pentru suplinirea funcțiilor de judecător la instanța de Apel.