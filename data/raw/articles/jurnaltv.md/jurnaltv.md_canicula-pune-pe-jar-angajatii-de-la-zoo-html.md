---
site: "jurnaltv.md"
archive: "https://web.archive.org/web/20240715153948/www.jurnaltv.md/news/369dca5944392962/canicula-pune-pe-jar-angajatii-de-la-zoo.html"
url: "https://www.jurnaltv.md/news/369dca5944392962/canicula-pune-pe-jar-angajatii-de-la-zoo.html"
language: ro
title: "Canicula pune pe jar angajații de la Zoo"
publication: '[[JurnalTV]]'
published: '2024-07-12'
section: novosti
description: "Temperaturile ridicate din ultimele zile au pus pe jar angajații de la Grădina Zoologică din Chișinău. Din zori și până seara, animalele primesc apă, fructe și legume proaspete pentru a-și potoli setea, iar volierele sunt curățate mai des decât de obicei. Îngrijitorii spun că în lunile de vară munca este mai grea, iar aceasta pune mare presiune pe ei."
---

# Canicula pune pe jar angajații de la Zoo

Temperaturile ridicate din ultimele zile au pus pe jar angajații de la Grădina Zoologică din Chișinău. Din zori și până seara, animalele primesc apă, fructe și legume proaspete pentru a-și potoli setea, iar volierele sunt curățate mai des decât de obicei. Îngrijitorii spun că în lunile de vară munca este mai grea, iar aceasta pune mare presiune pe ei.

ANA NEAMȚU, reporter Jurnal TV:*"Ziua de muncă începe aici cu un ritm alert. În primul rând, angajații le dau animalelor apă și mâncare, constituită din fructe și legume proaspete. Apoi, curăță volierele. De lucru este mult și pentru ca totul să fie făcut cum se cuvine, la grădina zoologică sunt peste o sută de angajați."*

CRISTINA FLOCOS, ghid al Grădinii Zoologice:*"Pe timp de caniculă, angajații sunt toată ziua „în priză”. Le dăm fructe, legume proaspete animalelor, celor care au nevoie. Le schimbăm apa. Sunt unele animale la care li se dă apă prin sistem automat, la altele - le dăm noi. Le schimbăm apa foarte des."*

Primii care își primesc porția de mâncare sunt papagalii, dar și câteva specii de rozătoare.

ELENA GAVLIUC, angajată a Grădinii Zoologice din Chișinău:*"La papagali le dăm mâncare odată pe zi, iar la suricați le dăm mâncare de două ori pe zi. Le dăm apă. Schimbăm apa de două ori pe zi la suricați, dar la papagali - doar odată. Dacă ei se mai scaldă în vasul cu apă, le-o schimbăm iar și le dăm apă proaspătă."*

OLGA NIGAI, angajată a Grădinii Zoologice din Chișinău:*"Este salată, este măr. Aici am făcut un terci din grâu cu ovăz."*

Angajații spun că vremea caniculară le dă mari bătăi de cap, astfel că sunt nevoiți să monitorizeze toată ziua dacă animalele au apă sau mâncare. Vietățile își poartă însă și singure de grijă auntci când afară este cald. Acestea își găsesc un loc la umbră sau se ascund în cuști pentru a se feri de arșiță.

ELENA LEBEDEVA, angajat al Grădinii Zoologică din Chișinău:*"Sigur că este o perioadă complicată pentru noi. Ne străduim cât mai des să schimbăm apa, cel puțin de două ori pe zi. Apa foarte repede se evaporă. Le dăm mai multe legume, fructe, ca animalele să fie hidratate cum se cuvine. Ne străduim ca fructele și legumele să le dăm direct din frigider, ca să fie reci, pentru ca animalele să reușească să le mănânce, să nu se încălzească și să se strice la soare."*

La Grădina Zoologică din Chișinău sunt peste 1100 de specii de animale și păsări.