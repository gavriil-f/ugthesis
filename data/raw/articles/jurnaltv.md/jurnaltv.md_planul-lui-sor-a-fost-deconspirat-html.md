---
site: "jurnaltv.md"
archive: "https://web.archive.org/web/20240916030557/www.jurnaltv.md/news/a140183d59c60873/planul-lui-sor-a-fost-deconspirat.html"
url: "https://www.jurnaltv.md/news/a140183d59c60873/planul-lui-sor-a-fost-deconspirat.html"
language: ro
title: "Planul lui Șor a fost deconspirat"
publication: '[[JurnalTV]]'
published: '2024-04-08'
section: novosti
description: "Peste 100 de tineri din Republica Moldova au primit interdicție de a intra în România, pentru că ar fi fost plătiți de fugarul Ilan Șor să compromită vizita la București, din 6 martie, a președintelui Maia Sandu. Fiecare persoană a primit 400 de dolari sau de euro, ne-au confirmat autoritățile de la Chișinău."
---

# Planul lui Șor a fost deconspirat

Peste 100 de tineri din Republica Moldova au primit interdicție de a intra în România, pentru că ar fi fost plătiți de fugarul Ilan Șor să compromită vizita la București, din 6 martie, a președintelui Maia Sandu. Fiecare persoană a primit 400 de dolari sau de euro, ne-au confirmat autoritățile de la Chișinău.

VIOREL ȚENTIU, șef Interpol Moldova:*"Preliminar este vorba de o listă cu 116 persoane. Numărul sau lista ar putea fi modificată. Este vorba de informațiile pe care le deținem la moment de la colegii noștri din România. Deci, acești cetățeni urmau să participe sau să protesteze la București în cadrul unor manifestații. Este vorba de un grup de cetățeni afiliați oligarhului fugar Ilan Șor."*

În ziua de 7 martie, șeful Inspectoratului Național de Poliție, Viorel Cernăuțeanu, declara presei că peste 200 de persoane au primit bani pentru a protesta împotriva reuniunii Partidului Popular European de la București. Luni, Cernăuțeanu a confirmat că tinerii au primit în total zeci de mii de euro.

VIOREL CERNĂUȚEANU, șeful IGP:*"Conform informațiilor prelucrate pe care le deținea poliția pe situația intențiilor de a participa a persoanelor respective la București și conform informațiilor obținute operativ, pentru fiecare mijloc de transport care erau în jur de 20,22 de persoane era achitată suma totală de până la zeci mii de euro. Conform unor informații de-ale noastre din interior, fiecare persoană era achitată cu 400 de dolari/euro."*

Președintele Maia Sandu a efectuat o deplasare de serviciu, pe 5 și 6 martie curent, la București, unde se desfășura congresul Partidului Popular European.