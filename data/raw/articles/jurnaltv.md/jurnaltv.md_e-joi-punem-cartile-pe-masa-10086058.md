---
site: "jurnaltv.md"
archive: "https://web.archive.org/web/20240703093635/www.jurnaltv.md/ro/news/2014/12/25/e-joi-punem-cartile-pe-masa-10086058/"
url: "http://www.jurnaltv.md/ro/news/2014/12/25/e-joi-punem-cartile-pe-masa-10086058/"
language: ro
title: "Fostul comisar de Făleşti, avansat"
publication: '[[JurnalTV]]'
section: politic
description: "Fostul comisar al raionului Făleşti Valeriu Cojocaru, care a fost demis &icirc;n 2013 pentru că nu şi-ar fi informat superiorii despre incidentul din..."
---

# Fostul comisar de Făleşti, avansat

Fostul comisar al raionului Făleşti Valeriu Cojocaru, care a fost demis în 2013 pentru că nu şi-ar fi informat superiorii despre incidentul din timpul unei partide de vânătoare în Rezervaţia „Pădurea Domnească”, în urma căreia a murit Sorin Paciu, a fost avansat în grad.

Potrivit Ziarului de Gardă, ministrul de Interne, Oleg Balan, și șeful interimar al Inspectoratului General al Poliţiei, Gheorghe Cavcaliuc, i-au acordat gradul special de colonel după ce a participat la operațiunile de identificare și reținere a unei presupuse grupări teroriste din Bălți. În prezent, Cojocaru este șef al Direcţiei Operaţiuni Speciale din cadrul Inspectoratului Naţional de Investigaţii. De menţionat că, în 2014, Curtea Supremă de Justiţie a menţinut decizia fostului ministru de Interne Dorin Recean, care l-a demis pe Valeriu Cojocaru. Ministrul Oleg Balan și șeful interimat al IGP nu au răspuns la telefon pentru comentarii.