---
site: "jurnaltv.md"
archive: "https://web.archive.org/web/20240820081219/www.jurnaltv.md/news/5d4850a10c344926/deputatul-marina-tauber-are-interdictie-de-a-parasi-republica-moldova-pe-o-perioada-de-60-de-zile.html"
url: "https://www.jurnaltv.md/news/5d4850a10c344926/deputatul-marina-tauber-are-interdictie-de-a-parasi-republica-moldova-pe-o-perioada-de-60-de-zile.html"
language: ro
title: "Deputatul Marina Tauber are interdicție de a părăsi Republica Moldova pe o perioadă de 60 de zile"
publication: '[[JurnalTV]]'
published: '2024-08-13'
section: novosti
description: "Deputatul Marina Tauber are interdicție de a părăsi Republica Moldova pe o perioadă de 60 de zile. Decizia a fost luată de Judecătoria Chișinău, sediul Buiucani. Procuratura Anticorupție a depus luni demersul privind aplicarea măsurii preventive pentru a evita eschivarea inculpatei și a asigura prezența acesteia la ședințele de judecată."
---

# Deputatul Marina Tauber are interdicție de a părăsi Republica Moldova pe o perioadă de 60 de zile

Deputatul Marina Tauber are interdicție de a părăsi Republica Moldova pe o perioadă de 60 de zile. Decizia a fost luată de Judecătoria Chișinău, sediul Buiucani. Procuratura Anticorupție a depus luni demersul privind aplicarea măsurii preventive pentru a evita eschivarea inculpatei și a asigura prezența acesteia la ședințele de judecată.

Procurorii Anticorupție au transmis într-un comunicat că Judecătoria Chișinău, sediul Buiucani, a admis demersul privind aplicarea în privința Marinei Tauber a măsurii preventive - obligarea de a nu părăsi țara pe un termen de 60 de zile.

MARINA TAUBER, deputat:*"Eu eram pregătită că o să se aplice un asemenea tertip. Eu ca un om cumsecade am avut speranța că dacă procurorul încalcă legea, atunci măcar judecătorul se va gândi la consecințe, însă aceasta nu s-a întâmplat. Evident că vom ataca această decizie la Curtea de Apel."*

La finele săptămânii trecute, deputatul Marina Tauber a scris pe canalul său de Telegram că ar fi amenințată să plece din Republica Moldova. Tauber este cercetată penal pentru acceptarea cu bună știință a finanțării ilegale a fostului Partid Șor. Potrivit procurorilor, deputatul a recepționat de la grupul criminal organizat condus de Ilan Șor, condamnat la 15 ani de închisoare în dosarul „Frauda bancară”, mijloace bănești în sumă de aproape zece milioane de lei, dintre care peste 740 de mii de lei i-ar fi introdus fals în formularele de donații. De asemenea, Tauber este învinuită că, fiind vicepreședinte al Partidului Șor, a acceptat cu bună știință finanțarea formațiunii cu peste 195 de milioane de lei din partea grupului criminal Șor. Tauber pledează nevinovat.