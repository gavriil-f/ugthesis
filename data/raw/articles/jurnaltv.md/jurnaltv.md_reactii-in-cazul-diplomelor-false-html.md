---
site: "jurnaltv.md"
archive: "https://web.archive.org/web/20240703202121/www.jurnaltv.md/news/f53486181c33e808/reactii-in-cazul-diplomelor-false.html"
url: "http://www.jurnaltv.md/news/f53486181c33e808/reactii-in-cazul-diplomelor-false.html"
language: ro
title: "Reacții în cazul diplomelor false"
publication: '[[JurnalTV]]'
published: '2018-12-05'
section: novosti
description: "Procuratura Anticorupție s-a autosesizat în cazul diplomelor false din Israel. A fost inițiată o investigație pentru a afla dacă este implicat vreun funcționar public de la Chișinău. În același timp, Ministerul Sănătății, Muncii și Protecției Sociale va examina, împreună cu Ministerul Educației, Culturii și Cercetării dosarele unor studenți ai Universității de Stat de Medicină și Farmacie, de la admitere până la eliberarea diplomelor de licență."
---

# Reacții în cazul diplomelor false

Procuratura Anticorupție s-a autosesizat în cazul diplomelor false din Israel. A fost inițiată o investigație pentru a afla dacă este implicat vreun funcționar public de la Chișinău. În același timp, Ministerul Sănătății, Muncii și Protecției Sociale va examina, împreună cu Ministerul Educației, Culturii și Cercetării dosarele unor studenți ai Universității de Stat de Medicină și Farmacie, de la admitere până la eliberarea diplomelor de licență.

Potrivit presei israeliene, 40 de medici și farmaciști sunt cercetați pentru fals în diplomele de licență. Aceștia s-ar fi declarat absolvenți ai unor facultăți de medicină din Armenia, dar actele ar fi fost falsificate în altă parte, inclusiv în Republica Moldova. Autoritățile din Israel urmează să audieze câteva zeci de persoane, care au statut de bănuit sau sunt doar martori în acest dosar de proporții. Cu o reacție la acest caz a venit administrația Universității de Medicină „Nicolae Testemițanu”. Potrivit acesteia, până acum nu a fost înregistrată nicio solicitare oficială din partea statului Israel cu privire la confirmarea sau infirmarea veridicității actelor de studii. Mai mult. Administrația Universității de Medicină „Nicolae Testemițanu afirmă că este îngrijorată de informațiile apărute în presă, deoarece acestea ar prejudicia imaginea instituției și a Republicii Moldova în ansamblu.
Amintim că în Israel mai mulți doctori sunt acuzați că activau în baza unor diplome false, care ar fi fost emise inclusiv în Republica Moldova. Avocații celor arestați spun că aceștia nu au nicio vină.