---
site: "jurnaltv.md"
archive: "https://web.archive.org/web/20240521033622/www.jurnaltv.md/news/05107467b874d9eb/ue-sanctioneaza-presa-ruseasca.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/05107467b874d9eb/ue-sanctioneaza-presa-ruseasca.html"
language: ro
title: "UE sancționează presa rusească"
publication: '[[JurnalTV]]'
published: '2024-05-16'
section: novosti
description: "Uniunea Europeană va sancționa presa rusească, fiind considerată o rețea de propagandă a Kremlinului. Sunt vizate patru instituții - Voice of Europe, RIA Novosti, Izvestia şi Rossiiskaia Gazeta. Sancțiunile aprobate la Bruxelles includ și interzicerea finanțării de către Rusia a mass-media, ONG-urilor și partidelor politice din Uniunea Europeană."
---

# UE sancționează presa rusească

Uniunea Europeană va sancționa presa rusească, fiind considerată o rețea de propagandă a Kremlinului. Sunt vizate patru instituții - Voice of Europe, RIA Novosti, Izvestia şi Rossiiskaia Gazeta. Sancțiunile aprobate la Bruxelles includ și interzicerea finanțării de către Rusia a mass-media, ONG-urilor și partidelor politice din Uniunea Europeană.

Statele membre ale Uniunii Europene au convenit miercuri să sancționeze patru media rusești acuzate că difuzează propagandă pro-Kremlin, în ciuda avertismentului Moscovei că va riposta față de media occidentale, scrie AFP. Sancțiunile împotriva celor patru publicații vor fi incluse în cel de-al 14-lea pachet de sancțiuni ale Uniunii Europene, alături de interzicerea finanțării de către Rusia a instituțiilor de presă, a partidelor politice și a organizațiilor neguvernamentale din țările europene.

Inițiativa a venit la scurt timp după un avertisment al purtătorului de cuvânt a Ministerului rus de Externe, Maria Zaharova, care a amenințat că va riposta prin luarea în vizor a presei europene.

MARIA ZAHAROVA, purtătorul de cuvânt al Ministerului rus de Externe:*"Aș vrea să le reamintesc tuturor de la Bruxelles că există zeci de jurnaliști din țările UE care trăiesc foarte bine și confortabil în Rusia. Dacă astfel de măsuri vor fi adoptate împotriva jurnaliștilor și presei ruse, jurnaliștii occidentali vor simți răspunsul nostru."*

Cele patru instituții media și jurnaliștii lor pot să continue să lucreze în Uniunea Europeană atât timp cât nu își difuzează producțiile sau articolele acolo, au declarat oficialii europeni. Procuratura federală belgiană a deschis o anchetă privind suspiciuni de corupție a unor eurodeputaţi, în urma identificării unei rețele de influență finanțate de Moscova și legată de site-ul Vocea Europei, scrie BBC.