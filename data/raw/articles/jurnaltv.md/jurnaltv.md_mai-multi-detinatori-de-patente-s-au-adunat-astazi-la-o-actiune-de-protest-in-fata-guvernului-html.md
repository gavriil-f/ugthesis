---
site: "jurnaltv.md"
archive: "https://web.archive.org/web/20240107002318/www.jurnaltv.md/news/c42bd41e28396bee/mai-multi-detinatori-de-patente-s-au-adunat-astazi-la-o-actiune-de-protest-in-fata-guvernului.html"
url: "https://www.jurnaltv.md/news/c42bd41e28396bee/mai-multi-detinatori-de-patente-s-au-adunat-astazi-la-o-actiune-de-protest-in-fata-guvernului.html"
language: ro
title: "Mai mulți deținători de patente s-au adunat astăzi la o acțiune de protest în fața Guvernului"
publication: '[[JurnalTV]]'
published: '2023-06-26'
section: novosti
description: "Mai mulți deținători de patente au protestat astăzi în fața Guvernului, nemulțumiți de intenția autorităților de a reglementa această activitate economică. Mai exact, din 1 iulie, comerțul în baza patentei de întreprinzător va trece la un regim simplificat de activitate independentă. Manifestanții nu sunt de acord cu inovațiile propuse de Ministerul Dezvoltării Economice. Aceștia au scandat „Aparat de casă la Alaiba pe masă!” și „Vrem să muncim acasă!”. În fața protestatarilor au ieșit câțiva reprezentanți ai ministerului, însă mulțimea nu i-a lăsat să vorbească."
---

# Mai mulți deținători de patente s-au adunat astăzi la o acțiune de protest în fața Guvernului

Mai mulți deținători de patente au protestat astăzi în fața Guvernului, nemulțumiți de intenția autorităților de a reglementa această activitate economică. Mai exact, din 1 iulie, comerțul în baza patentei de întreprinzător va trece la un regim simplificat de activitate independentă. Manifestanții nu sunt de acord cu inovațiile propuse de Ministerul Dezvoltării Economice. Aceștia au scandat „Aparat de casă la Alaiba pe masă!” și „Vrem să muncim acasă!”. În fața protestatarilor au ieșit câțiva reprezentanți ai ministerului, însă mulțimea nu i-a lăsat să vorbească.

Noul proiect implementat de Ministerul Dezvoltării Economice și Digitalizării prevede că, din 1 iulie curent, comercianții nu vor mai putea activa în baza patentei de întreprinzător. Respectiv, persoanele care vor trece la activitatea economică independentă, vor beneficia de subvenții prin intermediul Organizației pentru Dezvoltarea Antreprenoriatului, astfel ca această perioadă de tranziție să fie cât mai rapidă și ușoară pentru antreprenori. Peste puțin timp de la declanșarea protestului, în fața manifestanților a ieșit secretarul de stat al Ministerului Dezvoltării Economice și Digitalizării, Viorel Garaz. Protestatarii nu au vrut să-l asculte.

Pentru a se face auzit, consilierul ministrului Dumitru Alaiba a pornit o transmisiune live pe pagina de Facebook a ministrului Dezvoltării Economice.

VIOREL GARAZ, secretar de stat al Ministerului Dezvoltării Economice și Digitalizării:*"Dumneavoastră ați fost manipulați. Toate documentele afișate în fața Dumneavoastră sunt niște falsuri. Nu conțin niciun gram de adevăr. Au luat și v-au păcălit. Nimeni nu vă alungă din piețe. Unicul lucru care se schimbă este să cumpărați un aparat de casă. El costă cinci mii de lei. Noi vă dăm 10 mii de lei pentru ca să vă cumpărați alte bunuri de care aveți nevoie."*

Oamenii veniți la protest au continuat însă să-și exprime nemulțumirea.

Ministrul Dezvoltării Economice, Dumitru Alaiba, a publicat un mesaj în contextul protestului din fața Guvernului. Acesta a reiterat că instituțiile statului vor să ajute patentarii să progreseze. Alaiba a menționat că, în prezent, se implementează o reformă care urma să fie făcută încă în anul 2000.

DUMITRU ALAIBA, ministrul Dezvoltării Economice:*"Da, lucrurile sunt într-atât de înapoiate în țara noastră. Înțeleg neliniștea lor, însă o să subliniez încă o dată că, în 25 de ani, acești oameni au fost neglijați. O să le oferim suport să evolueze. Vrem să-i ajutăm să crească, să se dezvolte. În toată această jumătate de an am ținut să manifestăm empatie, înțelegere, deschidere și maximă transparență."*

Autoritățile ar fi trebuit să interzică de mult timp activitatea în bază de patentă, susțin unii experți economici. Ei spun că acest instrument economic presupune, de cele mai multe ori, concurență neloială, lipsa de garanție a calității produselor și evaziunea fiscală.

STAS MADAN, expert economic:*"Patenta de întreprinzător este un instrument nociv deja pentru economie și total depășit și este bine să nu mai fie prelungit. În primul rând, este un instrument de evaziune fiscală și de legiferare a mărfurilor de contramandă pentru că nu se utilează aparatul de casă de control. Acesta contribuie la perpetuarea unei găuri negre în economie. Este o problemă mare din perspectiva drepturilor consumatorilor."*

Nu este pentru prima dată când deținătorii de patente protestează la Guvern. Aceștia susțin că alternativa patentei de întreprinzător poate fi doar impozitul unic diferențiat, deoarece piețele și volumul de marfă sunt diferite. Termenul de desfășurare a activității de comerţ în baza patentei a fost prelungit de mai multe ori, data limită fiind stabilită pentru 1 iulie 2023. Patenta de întreprinzător este, în prezent, utilizată în activităţile de comerţ cu amănuntul la tarabe, tejghele, tonete, în chioşcuri, pavilioane şi din autovehicule. De asemenea, este vorba şi despre comerţul cu produse alimentare şi mărfuri uşor alterabile autohtone, cu cerința respectării normelor sanitar-epidemiologice privind depozitarea, păstrarea şi comercializarea lor. În Republica Moldova sunt înregistrați aproximativ cinci mii de deținători de patente de întreprinzător.