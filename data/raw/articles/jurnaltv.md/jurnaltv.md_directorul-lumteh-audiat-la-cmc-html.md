---
site: "jurnaltv.md"
archive: "https://web.archive.org/web/20240916054518/www.jurnaltv.md/news/ab17295fb78298b0/directorul-lumteh-audiat-la-cmc.html"
url: "https://www.jurnaltv.md/news/ab17295fb78298b0/directorul-lumteh-audiat-la-cmc.html"
language: ro
title: "Directorul „Lumteh”, audiat la CMC"
publication: '[[JurnalTV]]'
published: '2024-07-25'
section: novosti
description: "Mai mulți directori și șefi de subdiviziuni din cadrul Primăriei Chișinău, printre care pretorul sectorului Botanica, Diana Guba, ar putea fi suspendați din funcție pe durata anchetei tragediei din parcul de la Botanica, unde au fost electrocutați doi copii. Până la o decizie în acest sens, consilierii municipali l-au chemat astăzi pe directorul Întreprinderii „Lumteh”, Veaceslav Buț, să explice de ce locurile publice din oraș au devenit periculoase pentru viață. Acesta a evitat să dea un răspuns clar."
---

# Directorul „Lumteh”, audiat la CMC

Mai mulți directori și șefi de subdiviziuni din cadrul Primăriei Chișinău, printre care pretorul sectorului Botanica, Diana Guba, ar putea fi suspendați din funcție pe durata anchetei tragediei din parcul de la Botanica, unde au fost electrocutați doi copii. Până la o decizie în acest sens, consilierii municipali l-au chemat astăzi pe directorul Întreprinderii „Lumteh”, Veaceslav Buț, să explice de ce locurile publice din oraș au devenit periculoase pentru viață. Acesta a evitat să dea un răspuns clar.

În fața consilierilor urmau să vină și pretorul sectorului Botanica, și șeful de la întreprinderea „Spații Verzi”, dar mai târziu s-a decis ca audierea acestora să aibă loc după finalizarea anchetei. Nemulțumiți, consilierii PAS au cerut suspendarea din funcție, pe perioada anchetei, a mai multor șefi din cadrul Primăriei.

ZINAIDA POPA, președintele grupului PAS din CMC:*"Am considerat oportun, în condițiile în care avem suspiciuni de responsabilitate penală asupra acestor directori, să solicităm primarului general suspendare din funcție a: Dianei Guba, Pretora sectorului Botanica, Tudor Gârbu, șef interimar al întreprinderii Spații Verzi și domnului Vasile Popa șeful Direcției parcurilor, cultură și odihnă."*

Cei vizați nu au reacționat, deocamdată.
„Haideți să așteptăm decizia comisiei”, a reacționat directorul Întreprinderii „Lumteh”, Veaceslav Buț, fiind chemat pentru explicații la Consiliul municipal.

VEACESLAV BUȚ, director al Întreprinderii „Lumteh”:*"Nu pot să vă spun, din păcate, pentru că asta împiedică procesul de investigație. Este o întrebare legată de principiile tehnice și cred că este legată de istoria acestei cauze. Toate aceste detalii sunt legate de anchetă. Iarăși, revenim la procedurile tehnice, care sunt legate de anchetă. Iarăși vă zic. Vă implicați în procesele tehnice."*

Întrebat ce crede despre firele electrice, care atârnă în mai multe locuri publice din Chișinău, directorul „Lumteh” a declarat că nu toate cablurile sunt conectate la rețea și nu reprezintă un pericol pentru trecători.

VICTOR CHIRONDA, consilier Platforma DA:*"Cabluri care atârnă, deschise, sunt foarte multe în oraș. Poate nu sunt ale dumneavoastră, dar sunt așa situații și cetățenii le-au documentat. În cazul în care depistați astfel de cazuri, care este procedura mai departe?"*

VEACESLAV BUȚ, director al Întreprinderii „Lumteh”:*"Oamenii văd un cablu atârnat și cred că este periculos. Este adevărat, însă nu mereu sunt conectate la rețea, cum ar fi cablul de internet sau firele care sunt la pământ. Din acest motiv apar și multe solicitări. Acele secțiuni deschise, care au fost fotografiate și publicate pe internet, noi le-am închis. Am tăiat cablurile."*

Potrivit lui Veaceslav Buț, instalația electrică din parcul unde s-au electrocutat doi copii nu este a întreprinderii „Lumteh”.

MIHAI BRICEAG, consilier PAS:*"Dacă s-au luat la control modul în care s-au făcut lucrările și dacă s-a ținut cont de norme și de standarde, fiindcă se comunica că un cablu s-a topit de la căldură."*

VEACESLAV BUȚ, director al Întreprinderii „Lumteh”:*"Aveți o informație incompletă. Acum trageți concluzii din anumite informații, pe care cineva vi le-a spus sau le-ați auzit de undeva. Haideți să așteptăm decizia comisiei care va arăta tot ce s-a întâmplat de fapt."*

O fată de 11 ani a murit joi, 18 iulie, după ce a fost electrocutată într-un parc din sectorul Botanica, unde se juca împreună cu un alt copil - un băiat de șase ani. Ambii copii au fost transportați la spital, dar fata nu a putut fi salvată. Băiatul a fost internat în Secția de reanimare și terapie intensivă. Purtătorul de cuvânt al Institutului Mamei și Copilului, Maxim Cazacu, ne-a declarat joi că starea pacientului este stabilă și ar putea fi externat în zilele următoare.