---
site: "jurnaltv.md"
archive: "https://web.archive.org/web/20240915195544/www.jurnaltv.md/news/0eddb69c195a284b/un-angajat-al-parcului-urban-de-autobuze-urmeaza-sa-fie-demis-din-functie-in-urma-aparitiei-unor-bilete-false-in-transportul-public.html"
url: "https://www.jurnaltv.md/news/0eddb69c195a284b/un-angajat-al-parcului-urban-de-autobuze-urmeaza-sa-fie-demis-din-functie-in-urma-aparitiei-unor-bilete-false-in-transportul-public.html"
language: ro
title: "Un angajat al Parcului Urban de Autobuze urmează să fie demis din funcție, în urma apariției unor bilete false în transportul public"
publication: '[[JurnalTV]]'
published: '2024-08-05'
section: novosti
description: "Un angajat al Parcului Urban de Autobuze urmează să fie demis din funcție, în urma apariției unor bilete false în transportul public. Ancheta internă, inițiată la sfârșitul lunii iulie, s-a încheiat, potrivit șefului Direcției generale mobilitate urbană, Vitalie Mihalache."
---

# Un angajat al Parcului Urban de Autobuze urmează să fie demis din funcție, în urma apariției unor bilete false în transportul public

Un angajat al Parcului Urban de Autobuze urmează să fie demis din funcție, în urma apariției unor bilete false în transportul public. Ancheta internă, inițiată la sfârșitul lunii iulie, s-a încheiat, potrivit șefului Direcției generale mobilitate urbană, Vitalie Mihalache.

VITALIE MIHALACHE, șeful Direcției generale mobilitate urbană:*"- Au fost efectuate măsuri de atenționare și nemijlocit mustrare a celor care au asigurat verificarea acelor bilete ori acelor procese...
- Domnule Mihalache, ce fel de mustrare? I-ați dat afară sau nu?
- Cel care a fost constatat că a comis fapta se află acum pe foaie de boală și, conform deciziei, s-a dispus eliberarea din funcție din momentul în care revine la serviciu.
- Nu se discută. Dat afară! Și trimise materialele toate la procuratură."*

Autoritățile municipale spun că biletele false au fost multiplicate, iar ceilalți angajați ai Parcului Urban de Autobuze au fost atenționați.

VITALIE MIHALACHE, șeful Direcției generale mobilitate urbană:*"Conform anchetei a fost constata doar un caz când au fost identificate astfel de bilete. Au fost constatate inclusiv circumstanțele în care acestea au fost multiplicate au fost inclusiv demarate lucrări de verificări inopinate pe toată rețeaua. Constatăm că este doar o singură situație când a fost comis un astfel de abuz din partea taxatorului."*

Ancheta a fost pornită după ce pe 26 iulie, o femeie din Chișinău a primit un bilet de călătorie fals, într-un autobuz de pe linia 38. Întreprinderea municipală „Parcul Urban de Autobuze” ne-a declarat atunci că a fost identificat făptașul și că acesta riscă să fie sancționat financiar, și disciplinar, până la eliberare din funcție.