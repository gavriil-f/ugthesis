---
site: "jurnaltv.md"
archive: "https://web.archive.org/web/20241118150152/www.jurnaltv.md/news/f5ea182e9016a8c9/migratia-la-munca-a-cetatenilor-din-europa-de-est-catre-ue-a-crescut-considerabil-in-ultimii-zece-ani.html?fbclid=IwAR39hcJB8uLRTgUV_kWnoMhuq00uCfnD0ba0hYwWPIzEj34T3RECpKLf_nM"
url: "http://www.jurnaltv.md/news/f5ea182e9016a8c9/migratia-la-munca-a-cetatenilor-din-europa-de-est-catre-ue-a-crescut-considerabil-in-ultimii-zece-ani.html"
language: ro
title: "Migrația la muncă a cetățenilor din Europa de Est către UE a crescut considerabil în ultimii zece ani"
publication: '[[JurnalTV]]'
published: '2023-06-08'
section: novosti
description: "Fenomenul copiilor separaţi de părinţii plecaţi la muncă în străinătate a căpătat amploare și guvernele ar trebui să caute soluții durabile. Subiectul a fost abordat astăzi la Chișinău, într-o conferință trilaterală, la care au participat, alături de gazde, experți și factori responsabili de la București și Kiev. Potrivit acestora, migrația cetățenilor din Europa de Est către țările occidentale a crescut considerabil în ultimii zece ani."
---

# Migrația la muncă a cetățenilor din Europa de Est către UE a crescut considerabil în ultimii zece ani

Fenomenul copiilor separaţi de părinţii plecaţi la muncă în străinătate a căpătat amploare și guvernele ar trebui să caute soluții durabile. Subiectul a fost abordat astăzi la Chișinău, într-o conferință trilaterală, la care au participat, alături de gazde, experți și factori responsabili de la București și Kiev. Potrivit acestora, migrația cetățenilor din Europa de Est către țările occidentale a crescut considerabil în ultimii zece ani.

Conferința de la Chișinău s-a desfășurat ca parte a proiectului ”Castle", implementat simultan în Republica Moldova, Ucraina și România. Acesta își propune să sprijine autoritățile în îmbunătățirea politicilor de protecție a familiilor transnaționale afectate de migrația forței de muncă în Uniunea Europeană.

ELENA MADAN, director Terre des hommes Moldova:*"Proiectul a fost gândit înaintea perioadei de Covid, înainte de perioada de război, pentru că această problemă este una care ne unește în această regiune de două decenii sau mai mult, iar în condițiile actuale problemele devin mult mai acute. După Covid, provocările legate de protecția copiilor rămași acasă, dar și în contextul de război, acestea devin mult mai serioase și complexe în contextul actual."*

Potrivit experților, copiii ai căror părinți sunt plecați peste hotare, devin mai vulnerabili și se confruntă mai mult decât alții cu probleme de sănătate fizică sau mentală, precum anxietate sau depresie. Mai mult, aceștia pot dezvolta comportamente antisociale.

ELENA MADAN, director Terre des hommes Moldova:*"Copiii, care au nevoie de atenție, dragoste, implicare din partea părinților la diverse etape de dezvoltare, probabil, nu au această comunicare sau este redusă, depinde de problemă. Acest moment evident că are un impact asupra bunăstării mentale, în contextul dezvoltării lor, performanțelor școlare, sănătății."*

La conferință au participat reprezentanți ai autorităților publice naționale și locale, partenerii de implementare ai proiectului și membri ai mediului academic. Potrivit proiectului CASTLE, România este țara cu cel mai mare număr de copii rămași acasă, în număr de 350.000.

SANDRA NIȚĂ-MUNTEANU, Autoritatea Națională Protecția Drepturilor Copilului și Adopție:*"Cadrul legal la noi există, pentru protecția acestor copii. Provocarea cea mai mare este să fie eficient acest cadru legal, în condițiile în care la nivel local trebuie să facă parteneriat real între autoritatea locală și părinții care pleacă."*

În Ucraina, problema s-a agravat odată cu războiul declanșat de Rusia.

IRYNA TYMCHUK, Ivano-Frankivsk Regional State (Military) Administration:*"În ceea ce privește situația cu migrația copiilor din Ucraina... Trebuie să accentuez că de fapt, odată cu începutul ostilităților, odată cu începutul unui război de amploare în Ucraina, problema migrației a căpătat un nou sens și noi dimensiuni. Peste 1,8 milioane de copii au trebuit să fie evacuați de urgență din Ucraina, inclusiv aproximativ 10.000 de copii care se aflau în centre de îngrijire, 24 din 24."*

Proiectul-acțiune CASTLE a fost creat la inițiativa organizației Terre des hommes România, Terres des Hommes Moldova și Terres des hommes Ucraina, alături de Universitatea Babeș-Bolyai din Cluj-Napoca, Institutul Ucrainean pentru Cercetări Sociale ,,Olexandr Yarmenko" și Academia de Studii Economice din Moldova în perioada iunie 2021 - decembrie 2023.