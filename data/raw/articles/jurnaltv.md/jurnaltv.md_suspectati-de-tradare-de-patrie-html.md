---
site: "jurnaltv.md"
archive: "https://web.archive.org/web/20240801103631/www.jurnaltv.md/news/0f3939432173a83d/suspectati-de-tradare-de-patrie.html"
url: "https://www.jurnaltv.md/news/0f3939432173a83d/suspectati-de-tradare-de-patrie.html"
language: ro
title: "Suspectați de „Trădare de Patrie”"
publication: '[[JurnalTV]]'
published: '2024-07-31'
section: novosti
description: "Șeful Direcției juridice a Parlamentului, Ion Creangă și un polițist de frontieră au fost reținuți de Procuratura pentru combaterea criminalității organizate și cauze speciale, de comun cu ofițerii SIS. Cei doi sunt bănuiți de trădare de patrie și complot împotriva Republicii Moldova."
---

# Suspectați de „Trădare de Patrie”

Șeful Direcției juridice a Parlamentului, Ion Creangă și un polițist de frontieră au fost reținuți de Procuratura pentru combaterea criminalității organizate și cauze speciale, de comun cu ofițerii SIS. Cei doi sunt bănuiți de trădare de patrie și complot împotriva Republicii Moldova.

Procurorii PCCOCS au anunțat într-un comunicat că cei doi ar fi cules și livrat angajatului unei ambasade informații pentru a fi folosite în dauna intereselor Republicii Moldova. Potrivit surselor Jurnal TV, este vorba despre Ambasada Federației Ruse. Polițistul de frontieră este bănuit de trădare de patrie. Șeful direcției juridice a Parlamentului, Ion Creangă, este suspectat de complot împotriva Republicii Moldova, acționând în scopul obținerii unor beneficii personale. Faptele au avut loc începând cu 2023. Ambii funcționari au fost reținuți pentru 72 de ore. Ion Creangă este cel care a reprezentat de cele mai multe ori interesele Parlamentului la Curtea Constituțională. Potrivit declarației de avere pentru anul 2023, Creangă a obținut anul trecut un venit total de peste 800 de mii de lei, dar și 11 loturi agricole, în urma donației. Prețul acestora variază de la 9 mii 300 de lei la aproape 23 de mii de lei.