---
site: "jurnaltv.md"
archive: "https://web.archive.org/web/20240820081129/www.jurnaltv.md/news/6bbd8491f8066a6a/chisinaul-trebuie-sa-comunice-intens.html"
url: "https://www.jurnaltv.md/news/6bbd8491f8066a6a/chisinaul-trebuie-sa-comunice-intens.html"
language: ro
title: "Chișinăul trebuie să comunice intens"
publication: '[[JurnalTV]]'
published: '2024-08-19'
section: novosti
description: "Influența Rusiei în autonomia găgăuză este mai mare decât în regiunea transnistreană, consideră expertul în politici publice și securitate al comunității Watchdog, Andrei Curăraru. Potrivit acestuia, autoritățile trebuie să comunice cu cetățenii din diferite grupuri sociale pentru a preveni radicalizarea societății."
---

# Chișinăul trebuie să comunice intens

Influența Rusiei în autonomia găgăuză este mai mare decât în regiunea transnistreană, consideră expertul în politici publice și securitate al comunității Watchdog, Andrei Curăraru. Potrivit acestuia, autoritățile trebuie să comunice cu cetățenii din diferite grupuri sociale pentru a preveni radicalizarea societății.

ANDREI CURĂRARU, expert în politici publice și securitate, Watchdog:*"Lipsa de comunicare și de interacțiune între diferite grupuri sociale poate să ducă la o fragmentare în care avem poluri lingvistice, geografice, care nu vor să continue cooperarea cu autoritățile naționale. Vedem ce se întâmplă în autonomia găgăuză. Acum influența Federației Ruse în autonomia găgăuză și activismul autorităților din autonomia găgăuză este mai mare decât în regiunea transnistreană, ceea ce este cumva greu de conceptualizat."*

Potrivit expertului, în Republica Moldova există grupuri care încearcă radicalizarea societății prin tentative de educare a unei generații de tineri expuși narațiunilor rusești. Mulți politicieni încearcă să obțină capital politic pe seama divizării societății, exploatând nostalgia oamenilor după perioada sovietică, afirmă expertul.

ANDREI CURĂRARU, expert în politici publice și securitate, Watchdog:*"Avem o bună parte a societății care nu s-a adaptat noilor realități, nostalgică după perioada sovietică. O parte a societății așteaptă ca statul să-i ofere locuri de muncă, case sau apartamente. Această criză de identitate este ușor de exploatat pentru politicieni. Este important ca noi, ca societate, și în special Guvernul, să prevină această radicalizare și să continue comunicarea, cât de grea nu ar fi și ineficientă calea aceasta cu oamenii care văd lumea cu totul altfel, dar o altă cale nu este."*

Comunicarea este singura modalitate eficientă pentru a consolida societatea, a conchis expertul Andrei Curăraru.