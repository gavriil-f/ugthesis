---
site: "jurnaltv.md"
archive: "https://web.archive.org/web/20241114210558/www.jurnaltv.md/news/6c1395faf27199aa/audierea-martorilor-in-dosarul-ciochina.html"
url: "https://www.jurnaltv.md/news/6c1395faf27199aa/audierea-martorilor-in-dosarul-ciochina.html"
language: ro
title: "Audierea martorilor în dosarul Ciochină"
publication: '[[JurnalTV]]'
published: '2024-11-08'
section: novosti
description: "Rectorul Academiei de Poliție „Ştefan cel Mare”, Dinu Ostavciuc, a fost audiat astăzi ca martor în dosarul în care primarul de Boldurești, Nicanor Ciochină, este învinuit că ar fi lovit mortal cu mașina un adolescent de 14 ani și a părăsit locul accidentului. Ostavciuc a declarat în fața instanței că îl cunoaște pe Ciochină de circa 15 ani și a spus că s-a întâlnit cu acesta în seara tragediei. Primarul a refuzat și de această dată să discute cu presa."
---

# Audierea martorilor în dosarul Ciochină

Rectorul Academiei de Poliție „Ştefan cel Mare”, Dinu Ostavciuc, a fost audiat astăzi ca martor în dosarul în care primarul de Boldurești, Nicanor Ciochină, este învinuit că ar fi lovit mortal cu mașina un adolescent de 14 ani și a părăsit locul accidentului. Ostavciuc a declarat în fața instanței că îl cunoaște pe Ciochină de circa 15 ani și a spus că s-a întâlnit cu acesta în seara tragediei. Primarul a refuzat și de această dată să discute cu presa.

Rectorul Academiei de Poliție „Ştefan cel Mare”, Dinu Ostavciuc, a declarat în fața instanței că, în seara accidentului, s-a întâlnit cu Nicanor Ciochină la biroul unui prieten, unde au băut câte o cupă de spumant.

DINU OSTAVCIUC, rectorul Academiei de Poliție:*"Dacă domnul Ciochină a fost într-un restaurant îl întrebați pe el. Eu nu am fost în niciun restaurant. Eu am fost la un coleg de al meu, la oficiul lui unde am stat puțin după care am mers acasă. Colegul meu a deschis o șampanie, dar Ciochină a venit și a stat cinci minute. Nu că îl apăr, căci îmi pare rău de familia îndurerată. Dumnealui nu a băut și nu l-am văzut să bea. A fost o șampanie care s-a turnat simbolic."*

Avocatul părții vătămate, Dorin Podlisnic, a remarcat că declarațiile martorului coincid cu cele de la etapa de urmărire penală.

DORIN PODLISNIC, avocat:*"Martorul și-a susținut declarațiile date la faza de urmărire penală. Dumnealui a confirmat o întâlnire cu inculpatul, că în ziua tragediei a indicat la anumite circumstanțe. Acest martor nu a fost tot timpul în preajma inculpatului ca să comunice date mai detaliate despre locul unde s-a încercat sau s-a băut alcool. Martorul cumva a manifestat o poziție neutră. Că fost deschisă o șampanie, s-a turnat în pahare, dar dacă inculpatul ar fi consumat, zice că nu a văzut."*

Potrivit procurorului de caz, în dosar urmează să fie audiați încă patru martori, unul dintre aceștia - prin teleconferință, deoarece persoana se află peste hotare. Nicanor Ciochină este învinuit că pe 19 februarie a accidentat mortal un băiat de 14 ani și a fugit de la locul faptei. Potrivit anchetei, înainte de a fi prins, pe 21 februarie, primarul din Boldurești ar fi încercat să ascundă urmele accidentului. Acesta a înscenat o altă coliziune, cu implicarea mașinii deteriorate. Ulterior, polițiștii au reușit să-l rețină și pe complicele lui Ciochină. Este vorba despre medicul stomatolog, Ion Andronache, ruda fostului deputat PD, Vladimir Andronache. Acesta l-ar fi ajutat pe Ciochină să găsească o mașină identică celei implicată în accident. Tot el ar fi participat la montarea plăcuței cu numărul de înmatriculare pe o altă mașină. Complicele riscă până la trei ani de închisoare, iar Nicanor Ciochină - până la șapte ani de pușcărie.