---
site: "jurnaltv.md"
archive: "https://web.archive.org/web/20240529191501/www.jurnaltv.md/news/24df97ab3164aba0/ucrainenii-au-doborat-29-de-drone-shahed.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/24df97ab3164aba0/ucrainenii-au-doborat-29-de-drone-shahed.html"
language: ro
title: "Ucrainenii au doborât 29 de drone Shahed"
publication: '[[JurnalTV]]'
published: '2024-05-20'
section: novosti
description: "Forțele ucrainene au doborât toate cele 29 de drone Shahed, folosite de către ruși într-un atac nocturn asupra regiunilor Nikolaev, Odesa, Poltava și Lvov. O rachetă balistică Iskander-M a țintit regiunea Harkov. Președintele Volodimir Zelenski afirmă că soldații ucraineni și-au întărit pozițiile în această regiune."
---

# Ucrainenii au doborât 29 de drone Shahed

Forțele ucrainene au doborât toate cele 29 de drone Shahed, folosite de către ruși într-un atac nocturn asupra regiunilor Nikolaev, Odesa, Poltava și Lvov. O rachetă balistică Iskander-M a țintit regiunea Harkov. Președintele Volodimir Zelenski afirmă că soldații ucraineni și-au întărit pozițiile în această regiune.

Șaisprezece dintre drone au fost doborâte peste regiunea Nikolaev, unde resturi au deteriorat o reședință privată și au provocat un incendiu, a declarat guvernatorul regiunii în aplicația de mesagerie Telegram. Trei dintre drone au fost doborâte deasupra orașului Lvov, fără a fi raportate daune. Atacul a vizat și regiunile Odesa, și Poltava, pe lângă țintirea Harkovului, cu o rachetă balistică Iskander-M, au precizat luni forțele aeriene ucrainene.

Potrivit purtătorului de cuvânt al armatei, Dmitro Lihovi, forțele ucrainene au doborât toate cele 90 de drone de tip Shahed lansate de Rusia în ultima săptămână.

Duminică, rușii au lovit repetat cu rachete Iskander-M o suburbie a orașului Harkov. Șase persoane au murit, iar cel puțin alte 27 au fost rănite.

VOLODIMIR TIMOȘCO, șeful poliției din Harkov:*"Lovitura anterioară a fost cu Iskander-M, apoi, după 10-15 minute de când venise ambulanța, a fost și a doua lovitură."*

OLEG SINEGUBOV, guvernatorul regiunii Harkov:*"Acest atac arată că Rusia folosește lovitura dublă când vin serviciile de urgență, poliția națională, pentru a-i teroriza cât mai mult pe cetățenii noștri. Aici nu există nicio bază militară."*

În discurs transmis duminică seara, președintele Volodimir Zelenski a declarat că în ultimele zile, soldații ucraineni și-au asigurat poziții mai puternice în regiunea Harkov.

VOLODIMIR ZELENSKI, președintele Ucrainei:*"În ultimele zile, ne-am asigurat poziții mai puternice în regiunea Harkov. În același timp, forțele noastre dau ocupanților o ripostă eficientă în Donețk, în special, în zonele Chasiv Yar și în alte locații. De fapt, ocupantul nu reușește să-și atingă obiectivul de a slăbi Ucraina pe un front larg, de la Harkov până în regiunea Donețk."*

Forțele ruse, care au făcut doar progrese moderate în ultimele luni, au lansat un asalt surpriză în regiunea Harkov pe 10 mai, care a dus la cele mai mari câștiguri teritoriale ale lor într-un an și jumătate. Ucraina a evacuat aproape zece mii de oameni din zona de frontieră nord-est de când Rusia a lansat atacul, notează France 24.