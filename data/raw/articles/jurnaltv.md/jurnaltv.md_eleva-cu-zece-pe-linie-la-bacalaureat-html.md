---
site: "jurnaltv.md"
archive: "https://web.archive.org/web/20240704155222/www.jurnaltv.md/news/f032fb78bf01d88c/eleva-cu-zece-pe-linie-la-bacalaureat.html"
url: "https://www.jurnaltv.md/news/f032fb78bf01d88c/eleva-cu-zece-pe-linie-la-bacalaureat.html"
language: ro
title: "Elevă cu zece pe linie la bacalaureat"
publication: '[[JurnalTV]]'
published: '2024-06-28'
section: novosti
description: "A fost eminentă în toți anii de studii. Recent, a aflat că este singura absolventă a Liceului „Traian” din Chișinău, care a obținut patru note de zece la examenele de Bacalaureat. Vorbim despre Natalia Stradnic, care și-a atins succesul prin muncă sistematică și dedicare. Natalia își propune să urmeze o carieră în medicină."
---

# Elevă cu zece pe linie la bacalaureat

A fost eminentă în toți anii de studii. Recent, a aflat că este singura absolventă a Liceului „Traian” din Chișinău, care a obținut patru note de zece la examenele de Bacalaureat. Vorbim despre Natalia Stradnic, care și-a atins succesul prin muncă sistematică și dedicare. Natalia își propune să urmeze o carieră în medicină.

Natalia a susținut și examenul Cambridge. Ea spune că acest examen i-a oferit o posibilitate să se pregătească mai intens pentru celelalte probe.

NATALIA STRADNIC, absolventă:*"Am dat examenele pe note de zece la matematică, la chimie, la limba română și la limba engleză am fost eliberată cu certificat Cambridge. Am muncit mult pentru a obține rezultatele date. Am avut și ore adăugătoare în special la limba română. M-am pregătit mai intensiv, pentru că este un obiect care necesită muncă mai multă. Am făcut adăugător și la chimie și la matematică."*

În anii de liceu este important e să nu uiți de carte, spune Natalia.

NATALIA STRADNIC, absolventă:*"Am muncit mult și chiar îmi doream să am zece pe linie. Dar totuși a fost neașteptat când dimineața am deschis pagina și am văzut că într-adevăr este punctajul. M-am uitat încă odată după barem dacă e într-adevăr nota zece la toate obiectele. Am avut mari emoții! Nu îmi venea să cred că am obținut ceea ce îmi doream mult. Dar s-a meritat, am muncit mult pentru aceasta și sunt bucuroasă că am reușit."*

Cheia succesului este de a transforma procesul de învățare într-o plăcere, afirmă tânăra absolventă.

NATALIA STRADNIC, absolventă:*"Nu am avut prea mult timp liber. Tot timpul liber îl petreceam în cărți, citind, învățând, exersând. Totuși am avut suficient timp pentru a petrece cu prietenii. Am petrecut timpul și cu familia. Dar încercam să mă odihnesc învățând. În timpul liber chiar îmi plăcea să iau testele care erau în anii precedenți și să le rezolv."*

Natalia vrea să facă medicină, inspirată de exemplul mamei sale și de dorința de a-i ajuta pe oameni.

NATALIA STRADNIC, absolventă:*"Am crescut într-un cerc de medici, mama este în acest domeniu și îmi place să ajut oamenii."*

Conform rezultatelor preliminare relatate de Ministerului Educației și Cercetării, în acest an 47 de tineri au luat nota zece pe linie.