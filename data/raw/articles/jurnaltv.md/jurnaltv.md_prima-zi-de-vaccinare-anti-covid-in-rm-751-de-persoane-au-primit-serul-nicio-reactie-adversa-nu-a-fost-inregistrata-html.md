---
site: "jurnaltv.md"
archive: "https://web.archive.org/web/20240226102248/www.jurnaltv.md/news/5a5e6fded9564876/prima-zi-de-vaccinare-anti-covid-in-rm-751-de-persoane-au-primit-serul-nicio-reactie-adversa-nu-a-fost-inregistrata.html"
url: "https://www.jurnaltv.md/news/5a5e6fded9564876/prima-zi-de-vaccinare-anti-covid-in-rm-751-de-persoane-au-primit-serul-nicio-reactie-adversa-nu-a-fost-inregistrata.html"
language: ro
title: "Prima zi de vaccinare anti-Covid în RM: 751 de persoane au primit serul; „Nicio reacție adversă nu a fost înregistrată”"
publication: '[[JurnalTV]]'
published: '2021-03-02'
section: novosti
description: "În prima zi de imunizare împotriva Covid-19 în Republica Moldova, 751 de persoane au primit vaccinul AstraZeneca/Oxford. Primii au fost imunizați lucrătorii medicali din secțiile de terapie intensivă și secțiile cu profil Covid. Ulterior, va fi vaccinat și restul personalului medical. După administrarea vaccinului, nu au fost înregistrate reacții adverse, afirmă autoritățile din sănătate."
---

# Prima zi de vaccinare anti-Covid în RM: 751 de persoane au primit serul; „Nicio reacție adversă nu a fost înregistrată”

În prima zi de imunizare împotriva Covid-19 în Republica Moldova, 751 de persoane au primit vaccinul AstraZeneca/Oxford. Primii au fost imunizați lucrătorii medicali din secțiile de terapie intensivă și secțiile cu profil Covid. Ulterior, va fi vaccinat și restul personalului medical. După administrarea vaccinului, nu au fost înregistrate reacții adverse, afirmă autoritățile din sănătate.

Autoritățile din sănătate anunță că persoanele vaccinate sunt incluse în registrul electronic, care va permite evidența strictă a întregului proces de vaccinare.

ALEXEI CEBAN, medic epidemiolog ANSP:*"Vă vom informa regulat și cu o transparență a datelor referitor la câte persoane sunt vaccinate. TAIE Avem un registru electronic al persoanelor vaccinate și astăzi a fost pus în funcțiune și lucrează nu în regim de test, dar în regim normal. Toate persoanele care au fost vaccinate au fost introduse într-un registru electronic, vom realiza monitorizarea datelor calitative și în timp real."*

Persoanele care au suportat COVID-19 și s-au vindecat pot fi vaccinați fără a prezenta testul la anticorpi. Dacă vor apărea reacții adverse post-imunizare, acestea vor fi analizate de o comisie specială. Pentru desfășurarea primei etape de imunizare, în Republica Moldova au fost amenajate 115 centre speciale.

ANGELA PARASCHIV, șef Departamentul de epidemiologie a USMF ”Nicolae Testemițanu”: "*Azi dimineața toate centrele au luat vaccin de la centrele de sănătate publică și la ora 10.00 a început vaccinarea în toate instituțiile. Punctele de vaccinare au fost amenajate în funcție de cerințele stipulate în cadrul instruirilor realizate, cu respectarea zonelor de flux unidirecțional, cu triaj."*

Persoanele invitate la vaccinare vor trebui să aibă asupra lor actul de identitate și o copie a acestuia. Ulterior, ele semnează un consimțământ, prin care își dau acordul să fie imunizate. Semnatarii confirmă că au fost informați privind eventuale reacții adverse. În Republica Moldova campania de vaccinare a început mai târziu, aflându-se printre ultimele țări care au declanșat acest proces. Reprezentanții Ministerului Sănătății susțin că vaccinul AstraZeneca este administrat persoanelor care au peste 18 ani. Autoritățile dau asigurări că cei imunizați nu suportă efecte secundare grave de la acest preparat.