---
site: "jurnaltv.md"
archive: "https://web.archive.org/web/20240601084508/www.jurnaltv.md/news/8e9fa096c371a8a7/au-jurat-curaj-si-devotament.html"
url: "https://www.jurnaltv.md/news/8e9fa096c371a8a7/au-jurat-curaj-si-devotament.html"
language: ro
title: "Au jurat curaj și devotament"
publication: '[[JurnalTV]]'
published: '2024-05-31'
section: novosti
description: "Un grup de 30 de ofițeri, angajați recent în cadrul Administrației Naționale a Penitenciarelor, a depus astăzi jurământul. „Este un domeniu, în care activează doar cei care dau dovadă de curaj și perseverență”, au afirmat mulți dintre cei prezenți la eveniment."
---

# Au jurat curaj și devotament

Un grup de 30 de ofițeri, angajați recent în cadrul Administrației Naționale a Penitenciarelor, a depus astăzi jurământul. „Este un domeniu, în care activează doar cei care dau dovadă de curaj și perseverență”, au afirmat mulți dintre cei prezenți la eveniment.

ANATOLIE FALCA, director ANP:*"Dragi funcționari publici cu statut special, principalul scop al nostru, celor care activează în cadrul sistemului penitenciar, este acela de a reda profesionalismul, sârguința, responsabilitatea, vigilența, aplicarea corectă a legislației execuțională penală pentru societate și statul Republica Moldova."*

Pentru a-i felicita pe noii angajați, la Chișinău a venit șeful Administrației Naționale a Penitenciarelor din România, Dan Halchin.

DAN HALCHIN, directorului general al ANP din România:*"Este o muncă pe care nu mulți doresc să o realizeze, nu mulți doresc să se „înhame”. Lucrați, și lucrăm deopotrivă, cu cei mai dificili semeni de-ai noștri, cu cei mai dificili oameni ai societății."*

Responsabilii de la Ministerul Justiției, prezenți la eveniment, au subliniat că autoritățile depun tot efortul pentru a asigura o bună activitate a sistemului administrației penitenciare.

RUSLAN LUNGU, secretar de stat al Ministerului Justiției:*"S-a reușit să fie majorate salariile funcționarilor publici din cadrul sistemului administrației penitenciare, a fost asigurată ocuparea funcțiilor manageriale în cadrul instituțiilor penitenciare, au fost operate modificările necesare ale legii, dar și a cadrului normativ intern."*

După ce au jurat curaj și devotament, angajații au urmărit și un exercițiu demonstrativ al ofițerilor din Detașamentul cu destinație specială „Pantera”.

În cadrul ceremoniei, au depus jurământul 30 de angajați din raza orașului Chișinău, fiind invitați și angajați din toate penitenciarele.

CRISTEA CRISTINA, angajat al Penitenciarul nr.7 Rusca:*"Din copilărie am avut o admirație aparte în ceea ce privește serviciul militar, de poliție. După ce am finalizat colegiul de medicină, am avut posibilitatea să mă angajez în cadrul serviciului penitenciar.
Activitatea în penitenciar este una destul de grea. Este nevoie de multă perseverență, vigilență, dar dacă ești înconjurat de o echipa susținătoare, poți trece peste toate greutățile."*

Potrivit responsabililor ANP, ceremonia de depunere a jurământului are loc de două ori pe an: vara și iarna. În sistemul penitenciar din Republica Moldova sunt 2 mii 620 de angajați.