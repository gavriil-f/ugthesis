---
site: "jurnaltv.md"
archive: "https://web.archive.org/web/20240915190140/www.jurnaltv.md/news/000d278251c4f88f/cedo-cere-explicatii-in-cazul-dodon.html"
url: "https://www.jurnaltv.md/news/000d278251c4f88f/cedo-cere-explicatii-in-cazul-dodon.html"
language: ro
title: "CEDO cere explicații în cazul Dodon"
publication: '[[JurnalTV]]'
published: '2024-04-08'
section: novosti
description: "Curtea Europeană pentru Drepturile Omului a publicat o listă de întrebări adresate Guvernului Republicii Moldova în legătură cu dosarul în care fostul președinte Igor Dodon este cercetat penal pentru corupere pasivă și acceptarea finanțării Partidului Socialiștilor de către o „organizație criminală”. Cauză penală se află pe rol la Curtea Supremă de Justiție. Reprezentanții Guvernului spun că au văzut comunicatul CEDO și urmează să interpeleze autoritățile privind cauza respectivă."
---

# CEDO cere explicații în cazul Dodon

Curtea Europeană pentru Drepturile Omului a publicat o listă de întrebări adresate Guvernului Republicii Moldova în legătură cu dosarul în care fostul președinte Igor Dodon este cercetat penal pentru corupere pasivă și acceptarea finanțării Partidului Socialiștilor de către o „organizație criminală”. Cauză penală se află pe rol la Curtea Supremă de Justiție. Reprezentanții Guvernului spun că au văzut comunicatul CEDO și urmează să interpeleze autoritățile privind cauza respectivă.

Curtea de la Strasbourg a întrebat autoritățile de la Chișinău dacă fostului președinte i-a fost îngrădit sau nu dreptul la liberă circulație. Mai exact, agentul guvernamental urmează să-i comunice instanței internaționale dacă a fost justificată aplicarea măsurii de constrângere în privința lui Igor Dodon și anume interdicția de a părăsi teritoriul Republicii Moldova. La fel, CEDO a cerut explicații Guvernului cu referire la legalitatea completului care examinează cauza lui Dodon la CSJ, din care fac parte și judecători transferați temporar la această instanță. Într-un mesaj pe Facebook, fostul șef de stat susține că nu pretinde la despăgubiri materiale și că s-a adresat la CEDO pentru că n-ar avea încredere în justiția moldovenească.

DECLARAȚIILE LUI IGOR DODON:*"Chiar mi-aș dori ca dosarul meu la CEDO, ca și altele asemenea depuse de oamenii noștri la Strasbourg, să-i determine în sfârșit pe judecătorii și procurorii noștri să înțeleagă că ei nu sunt instrumente în mâna politicienilor, ci sunt instituții de aplicare a legii și protecție a drepturilor omului."*

În replică, reprezentanții Guvernului spun că au văzut comunicatul CEDO și urmează să interpeleze autoritățile referitor la cauza respectivă.

OXANA OLARU, șef adjunct al Direcției Agent Guvernamental:*"Cererea a fost comunicată de către Curte. Urmează să interpelăm autoritățile cu privire la întrebările formulate de către Curte după care vor fi prezentate observațiile cu privire la admisibilitate și fond."*

Pe 24 2022 ,fostul președinte Igor Dodon a fost reținut și ulterior plasat în arest fiind cercetat pentru corupere pasivă și acceptarea finanțării Partidului Socialiștilor de către o „organizație criminală”. Dosarul a fost trimis în judecată pe 6 octombrie 2022. În privința lui Dodon a fost aplicată și prelungită de mai multe ori măsura preventivă interdicția de a părăsi Republica Moldova. Cauza penală a fot examinată de câteva complete de judecată, inclusiv de magistrați detașați temporar. Posibilitatea de a transfera temporar judecători la Curtea Supremă de Justiție a fost aprobată ca urmare a demisiilor în lanț din luna februarie a anului trecut a 20 de judecători din instanța respectivă.