---
site: "jurnaltv.md"
archive: "https://web.archive.org/web/20240915195615/www.jurnaltv.md/news/fd8f518013a068da/tatiana-raducanu-care-a-detinut-concomitent-functia-de-membru-al-comsiei-pre-vetting-si-al-comisiei-vetting-a-demisionat.html"
url: "https://www.jurnaltv.md/news/fd8f518013a068da/tatiana-raducanu-care-a-detinut-concomitent-functia-de-membru-al-comsiei-pre-vetting-si-al-comisiei-vetting-a-demisionat.html"
language: ro
title: "Tatiana Răducanu, care a deținut concomitent funcția de membru al Comsiei Pre-Vetting și al Comisiei Vetting, a demisionat"
publication: '[[JurnalTV]]'
published: '2024-05-14'
section: novosti
description: "Tatiana Răducanu, care a deținut concomitent funcția de membru al Comsiei Pre-Vetting și al Comisiei Vetting, a demisionat. Se întâmplă după ce în spațiul public a fost distribuită o scrisoare semnată de șefa Procuraturii Anticorupție, Veronica Dragalin, în care este menționat că Răducanu ar fi executat comenzile fugarului Veaceslav Platon și ale juristului Aureliu Colenco, avocat care reprezintă interesele lui Ilan Șor."
---

# Tatiana Răducanu, care a deținut concomitent funcția de membru al Comsiei Pre-Vetting și al Comisiei Vetting, a demisionat

Tatiana Răducanu, care a deținut concomitent funcția de membru al Comsiei Pre-Vetting și al Comisiei Vetting, a demisionat. Se întâmplă după ce în spațiul public a fost distribuită o scrisoare semnată de șefa Procuraturii Anticorupție, Veronica Dragalin, în care este menționat că Răducanu ar fi executat comenzile fugarului Veaceslav Platon și ale juristului Aureliu Colenco, avocat care reprezintă interesele lui Ilan Șor.

În scrisoarea informativă către mai mulți judecători, procurori și reprezentanți ai societății civile Veronica Dragalin menționează că în aprilie curent, în cadrul unui dosar penal, Procuratura Anticorupție a obținut informații dintr-un telefon mobil, care i-ar fi aparținut lui Veaceslav Platon. Este vorba despre sute de mesaje cu discuții între Platon și Aureliu Colenco, care ar fi fost expediate pe parcursul mai multor ani. Cei doi ar fi discutat inclusiv despre relația lor cu Tatiana Răducanu.

FRAGMENT DIN SCRISOAREA VERONICĂI DRAGALIN*: "Pe 1 noiembrie 2013, Aureliu Colenco i-a scris lui Veaceslav Platon „Sunt cu Răducan. Salutări de la Tatiana Gheorghevna”. Platon a răspuns „Vă mulțumesc foarte mult! Sunt foarte fericit că ea nu a uitat de noi”. Câteva minute mai târziu, Colenco a scris „omul nostru 100%”, la care Platon a răspuns „Super”. Discuțiile originale sunt în limba Rusă."*

Peste câteva ore de la publicarea scrisorii cu pricina, deputatul PAS, Veronica Roșca, șefă a Comisiei Juridice, Numiri și Imunități, a anunțat că în adresa Comisiei a venit o cerere de demisie din calitatea de membru din comisiile de Pre-Vetting și Vetting semnată de Tatiana Răducanu. Contactată pentru o reacție, Răducanu a spus că se simte rău și că toate explicațiile le găsim în cererea de demisie. Aceasta a scris că acuzațiile invocate sunt false și nu corespund realității. Răducanu a menționat că a fost nevoită să demisioneze, pentru a nu compromite procesul de Vetting.

DECLARAȚIILE TATIANEI RĂDUCANU:*"Consider că acuzațiile menționate în scrisoarea menționată sunt false și nu corespund realității. Singurul scop al acestei scrisori este de a denigra procesul de pre-vetting și vetting și servește intereselor unor clanuri corupte și criminale care vor să blocheze curățarea justiției și lucrurile să rămână neschimbate."*

Contactat pentru o reacție, avocatul Aureliu Colenco s-a arătat nedumerit de scrisoarea șefei Procuraturii Anticorupție.

AURELIU COLENCO, avocat*: "Unde acolo sunt probe care denotă că Colenco sau Șor a influențat Comisia Pre-Vetting? Eu nici nu țin minte așa mesaje din 2013. Eu vreau să văd măcar un cuvânt, Comisia Pre-Vetting are doi ani, vreau să văd cum în acești doi ani Colenco a influențat-o pe Răducanu pentru un candidat sau altul."*

Veaceslav Platon a declarat că a purtat discuții cu Aureliu Colenco în 2013 și adăugat mai în glumă mai în serios că susține inițiativa Veronicăi Dragalin.

VEACESLAV PLATON, afacerist:*"Susțin în totalitate scrisoarea doamnei Dragalin, un pic cam întârziată. Era mult mai bine dacă venea mai devreme. Scrisoarea trebuia să fie adresată nu numai judecătorilor care nu au trecut evaluarea Comisiei Pre-Vetting, dar și în adresa acelor judecători care au trecut evaluarea și în prezent ocupă funcții de conducere în sistemul judecătoresc. Domnul Colenco niciodată nu scrie sms-uri. Cel puțin atunci nu scria. El mereu comunică prin mesaje vocale. În acest sens s-a comis o mică eroare însă este important faptul că eu influențez Comisia."*

Ministrul Justiției, Veronica Mihailov-Moraru, nu a fost de găsit la telefon. Tatiana Răducanu este și membru al Consiliului Suprem de Securitate și al Comitetului Consultativ Independent Anticorupție de la Președinție, fiind promovată de către Maia Sandu.