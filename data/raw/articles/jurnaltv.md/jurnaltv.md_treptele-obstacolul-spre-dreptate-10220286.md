---
site: "jurnaltv.md"
archive: "https://web.archive.org/web/20240516052619/jurnaltv.md/ro/news/2016/6/8/treptele-obstacolul-spre-dreptate-10220286/"
url: "http://jurnaltv.md/ro/news/2016/6/8/treptele-obstacolul-spre-dreptate-10220286/"
language: ro
title: "Bugetul, votat de comisia de specialitate"
publication: '[[JurnalTV]]'
section: politic
description: "Proiectul Legii bugetului de stat pentru 2016 a ajuns astăzi pe masa deputaţilor din Comisia Economie. După ce a fost aprobat de Guvern cu o &icirc;nt&acirc;rziere..."
---

# Bugetul, votat de comisia de specialitate

Proiectul Legii bugetului de stat pentru 2016 a ajuns astăzi pe masa deputaţilor din Comisia Economie. După ce a fost aprobat de Guvern cu o întârziere fără precedent în ultimele două decenii, aleşii au finalizat în grabă dezbaterile pe marginea documentului, astfel încât mâine să fie examinat în Parlament. În ciuda numeroaselor carenţe semnalate de opoziţie, proiectul a primit undă verde din partea membrilor comisiei de specialitate.

Parlamentarii din opoziţie au pus la îndoială capacitatea Guvernului de a finanţa deficitul bugetar de peste patru miliarde de lei, care ar urma să fie acoperit în proporţie de 88 la sută din împrumuturi externe. Asta deoarece majoritatea programelor internaţionale de sprijin bugetar sunt condiţionate de un acord cu Fondul Monetar Internaţional.

Deputaţii din opoziţie i-au reproşat ministrului Finanţelor că proiectul bugetului nu va asigura creştere economică pe termen lung, ci doar va acoperi golurile provocate de ineficienţa Guvernului. În replică, Octavian Armașu dă vina pe instabilitatea politică şi lipsa reformelor structurale în cadrul instituţiilor publice.

În ciuda controverselor, proiectul Legii bugetului de stat a primit vot pozitiv din partea Comisiei Economie.

Documentul urmează să fie votat mâine de Parlament. Proiectul Legii bugetului de stat pentru 2016 prevede venituri de 31,3 miliarde de lei şi cheltuieli în sumă de 35,5 miliarde de lei. Deficitul bugetar este estimat la 4,2 miliarde, iar Guvernul intenţionează să-l finanţeze din împrumuturi externe, dar şi din resurse provenite din privatizări şi vânzări de hârtii de valoare. Cele mai multe resurse au fost alocate pentru învăţământ şi sănătate. Statul va cheltui în acest an 100 de milioane de lei pentru organizarea alegerilor prezidenţiale, care vor avea loc în toamnă. În buget sunt prevăzute şi alocaţii de peste 39 de milioane de lei pentru finanţarea partidelor - cheltuieli care au fost generate de intrarea în vigoare a modificărilor operate la Codul Electoral.