---
site: "jurnaltv.md"
archive: "https://web.archive.org/web/20240521040244/www.jurnaltv.md/news/777681437bd00b42/directorul-ani-la-raport.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/777681437bd00b42/directorul-ani-la-raport.html"
language: ro
title: "Directorul ANI, la raport"
publication: '[[JurnalTV]]'
published: '2024-05-16'
section: novosti
description: "Odată ajunși în funcție, unii primari își instalează rudele în fotolii de director la grădiniță sau la bibliotecă. „Este un fenomen răspândit”, spune șeful Autorității Naționale de Integritate, Lilian Chișca, care a prezentat în Parlament raportul pentru activitate în anul trecut."
---

# Directorul ANI, la raport

Odată ajunși în funcție, unii primari își instalează rudele în fotolii de director la grădiniță sau la bibliotecă. „Este un fenomen răspândit”, spune șeful Autorității Naționale de Integritate, Lilian Chișca, care a prezentat în Parlament raportul pentru activitate în anul trecut.

LILIAN CHIȘCA, director ANI:*"Nu vreau să cred că o fac cu rea voință, dar în mare parte, conflictele de interese sunt legate de angajarea persoanelor persoanelor apropiate. Asta este problema numărul 1 și doi, încheierea contractelor cu firmele afiliate persoanelor apropiate, rudelor de gradul întâi și doi."*

O altă problemă despre care a vorbit Lilian Chișca este cea a angajaților. În prezent, în cadrul instituției pe care o conduce, sunt 35 de posturi vacante.

LILIAN CHIȘCA, director ANI:*"Acum la o poziție scoasă la concurs vine un candidat și acela fără experiență. După cum ați menționat, avem un candidat pe o perioadă de probă, care a finalizat perioada de probă cu brio și s-a transferat la un minister, la un salariu dublu, dar cu atribuții mult mai simple pentru el și cu responsabilității mai mici."*

Potrivit raportului, pe parcursul anului trecut, Autoritatea Națională de Integritate a recepționat 76.710 declarații de avere și interese personale. În total, portalul public al declarațiilor conținea, la finele anului trecut, circa 935 de mii de declarații depuse în anii 2011-2023. Anul trecut, inspectorii de integritate au verificat din oficiu 938 de declarații de avere și interese personale ale demnitarilor de stat, depuse pentru anul 2022. Verificarea a vizat deputați, judecători, procurori, conducători ai instituțiilor și autorităților publice.