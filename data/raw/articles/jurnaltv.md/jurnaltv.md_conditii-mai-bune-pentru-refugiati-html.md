---
site: "jurnaltv.md"
archive: "https://web.archive.org/web/20240521012430/www.jurnaltv.md/news/5fd8bc2033b89ba4/conditii-mai-bune-pentru-refugiati.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/5fd8bc2033b89ba4/conditii-mai-bune-pentru-refugiati.html"
language: ro
title: "Condiții mai bune pentru refugiați"
publication: '[[JurnalTV]]'
published: '2024-05-16'
section: novosti
description: "Un centru pentru refugiați din Cărpineni, raionul Hâncești, a fost renovat datorită unui proiect susținut de Republica Cehă. A fost schimbat acoperișul clădirii, a fost instalat un parc fotovoltaic și s-au procurat saltele noi pentru refugiați. Organizatorii proiectului și donatorii externi spun că toate s-au făcut pentru confortul celor care au fugit de război și se află în dificultate."
---

# Condiții mai bune pentru refugiați

Un centru pentru refugiați din Cărpineni, raionul Hâncești, a fost renovat datorită unui proiect susținut de Republica Cehă. A fost schimbat acoperișul clădirii, a fost instalat un parc fotovoltaic și s-au procurat saltele noi pentru refugiați. Organizatorii proiectului și donatorii externi spun că toate s-au făcut pentru confortul celor care au fugit de război și se află în dificultate.

MARIA RUSNAC, reporter Jurnal TV:*"De astăzi, cei peste 80 de refugiați din Ucraina și din Fâșia Gaza vor avea condiții mai bune de ședere la Centrul temporar pentru refugiați din Cărpineni. „S-a făcut totul pentru ca noi să ne simțim ca acasă", afirmă aceștia cu bucurie."*

De jumătate de an, Natalia împreună cu soțul ei, originari din Odesa, și-au găsit adăpost la Centrul temporar pentru refugiați din Cărpineni.

De la începutul invaziei ruse în Ucraina, Republica Cehă, la fel ca Republica Moldova, a adăpostit mii de refugiați din țara vecină.

MILOS VYSTRCIL, președintele senatului Parlamentului Republicii Cehe:*"Suntem într-o situație similară. Republica Cehă ca și Republica Moldova a ajutat mulți refugiați din Ucraina și este o sarcină grea să le oferim posibilități de a se încadra în câmpul muncii sau la o instituție de învățământ pentru un trai decent."*

PETR GANDALOVIC, Directorul Departamentului Cooperare pentru Dezvoltare și Asistență Umanitară din cadrul Ministerului Afacerilor Externe al Cehiei:*"Chiar de la începutul războiului Rusiei împotriva Ucrainei, noi eram conștienți că Moldova va primi un număr mare de refugiați ucraineni. Așa că noi știam că trebuie să ajutăm Moldova să primească acești refugiați și să îmbunătățească condițiile lor de ședere."*

Până în 2021, acest centrul temporar pentru refugiați a fost școală-internat pentru copii. Când au venit primii refugiați, aici lipseau condiții elementare de igienă.

TUDOR ȚENU, director, centrul pentru refugiați, Cărpineni:*"S-a construit stația foto-voltaică, producem energie electrică. S-a termoizolat clădirea numărului doi, tavanul, s-au schimbat geamurile. S-a reabilitat centrala veche care era pe cărbuni, era defectă, dezastroasă și s-a pus cazan pe bio-masă."*

VASILE CUȘCA, secretar de stat, ministerul Muncii și Protecției Sociale:*"Sunt cursuri, spre exemplu, pentru adulți care vor să se integreze în câmpul muncii. Noi oferim serviciile agențiilor teritoriale pentru ocuparea forțelor de muncă și angajații noștri vin aici în cadrul centrului sau refugiații pot merge la oficiul ocuparea forței de muncă de aici din raion. Pot să se intereseze de posturile vacante."*

Proiectul de reabilitare termo-energetica a centrului temporar pentru refugiați din Cărpineni a fost realizat cu sprijinul Ministerul Afacerilor externe al Republicii Cehe, prin programul de ajutor în criza refugiaților din Ucraina. Valoarea totală a investițiilor s-a ridicat la peste 547 de mii de euro.