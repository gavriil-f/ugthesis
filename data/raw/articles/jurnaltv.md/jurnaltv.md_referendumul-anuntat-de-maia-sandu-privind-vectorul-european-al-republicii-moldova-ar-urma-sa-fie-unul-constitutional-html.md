---
site: "jurnaltv.md"
archive: "https://web.archive.org/web/20240204125334/www.jurnaltv.md/news/c7f67597566caaf8/referendumul-anuntat-de-maia-sandu-privind-vectorul-european-al-republicii-moldova-ar-urma-sa-fie-unul-constitutional.html"
url: "https://www.jurnaltv.md/news/c7f67597566caaf8/referendumul-anuntat-de-maia-sandu-privind-vectorul-european-al-republicii-moldova-ar-urma-sa-fie-unul-constitutional.html"
language: ro
title: "Referendumul anunțat de Maia Sandu, privind vectorul european al Republicii Moldova, ar urma să fie unul constituțional"
publication: '[[JurnalTV]]'
published: '2024-02-02'
section: novosti
description: "Referendumul anunțat de președintele, Maia Sandu, privind aderarea Republicii Moldova la Uniunea Europeană, ar urma să fie unul constituțional. Declarația a fost făcută de președintele Parlamentului, Igor Grosu, în cadrul emisiunii „Cabinetul din Umbră” de la Jurnal TV. Oficialul a menționat că acest lucru este necesar pentru a consfinți în Legea Supremă parcursul european al Republicii Moldova. Referendumul constituțional este cel mai important exercițiu de implicare a societății în chestiunile stringente ale unui stat, ne-a explicat expertul în drept constituțional, Nicolae Osmochescu."
---

# Referendumul anunțat de Maia Sandu, privind vectorul european al Republicii Moldova, ar urma să fie unul constituțional

Referendumul anunțat de președintele, Maia Sandu, privind aderarea Republicii Moldova la Uniunea Europeană, ar urma să fie unul constituțional. Declarația a fost făcută de președintele Parlamentului, Igor Grosu, în cadrul emisiunii „Cabinetul din Umbră” de la Jurnal TV. Oficialul a menționat că acest lucru este necesar pentru a consfinți în Legea Supremă parcursul european al Republicii Moldova. Referendumul constituțional este cel mai important exercițiu de implicare a societății în chestiunile stringente ale unui stat, ne-a explicat expertul în drept constituțional, Nicolae Osmochescu.

IGOR GROSU, președintele Parlamentulu*i: "O să fie un referendum constituțional în care o să muncim, o să alergăm să le explicăm oamenilor, că da, e important pentru noi acum să facem această alegere. Europa înseamnă pace, viață, trai bun, respect față de oameni. Pentru că Parlamentul are un rol, Curtea Constituțională are un rol, trebuie să dea un aviz. Se fac calculele calendaristice ca să se reușească."*

Referendumul constituțional este exercițiul prin care cetățenii își exprimă opinia prin vot referitor la cele mai importante probleme ale statului, iar decizia oamenilor, exprimată în cadrul referendumului, devine ulterior Lege, care după ce este aprobată de Parlament, trebuie promulgată de președintele țării, spune expertul în drept constituțional, Nicolae Osmochescu.

NICOLAE OSMOCHESCU, expert constitutional:*"Votarea la referendum constituțional are putere supremă juridică, ca și Constituția. Mai apoi se perfectează prin hotărâre de Parlament, prin legea Parlamentului. Așa e un referendum prin hotărârea căruia poate fi revizuită și modificată Constituția Republicii Moldova."*

Parlamentul va începe în curând pregătirile pentru inițierea referendumului de aderare la Uniunea Europeană, a anunțat președintele legislativului, Igor Grosu, la prima reuniune a aleșilor poporului din această sesiune de primăvară. De notat că la ultima ședință plenară din anul 2023, deputații au votat în două lecturi un amendament la Codul Electoral, care prevede că referendumul poate fi organizat în ziua desfășurării alegerilor prezidențiale sau parlamentare. Inițiativa de a organiza un referendum național îi aparține președintelui, Maia Sandu. În mesajul său la trei ani de mandat, șefa statului a solicitat Parlamentului ca, în toamna anului 2024, să organizeze un referendum privind aderarea Republicii Moldova la Uniunea Europeană.