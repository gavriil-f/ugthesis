---
site: "jurnaltv.md"
archive: "https://web.archive.org/web/20240501184513/www.jurnaltv.md/news/b8b1d96a5d1faa05/soferii-care-vor-arunca-gunoiul-din-masina-pe-strada-in-paduri-sau-in-apropierea-bazinelor-acvatice-ar-putea-fi-sanctionati.html"
url: "https://www.jurnaltv.md/news/b8b1d96a5d1faa05/soferii-care-vor-arunca-gunoiul-din-masina-pe-strada-in-paduri-sau-in-apropierea-bazinelor-acvatice-ar-putea-fi-sanctionati.html"
language: ro
title: "Șoferii care vor arunca gunoiul din mașină pe stradă, în păduri sau în apropierea bazinelor acvatice, ar putea fi sancționați"
publication: '[[JurnalTV]]'
published: '2024-05-01'
section: novosti
description: "Șoferii care vor arunca gunoiul din mașină pe stradă, în păduri sau în apropierea bazinelor acvatice, ar putea fi sancționați sau chiar ar putea să rămână fără automobil. O inițiativă în acest sens urmează să fie discutată la Ministerul Mediului. Autoritățile spun că prin astfel de măsuri își propun să combată poluarea mediului înconjurător."
---

# Șoferii care vor arunca gunoiul din mașină pe stradă, în păduri sau în apropierea bazinelor acvatice, ar putea fi sancționați

Șoferii care vor arunca gunoiul din mașină pe stradă, în păduri sau în apropierea bazinelor acvatice, ar putea fi sancționați sau chiar ar putea să rămână fără automobil. O inițiativă în acest sens urmează să fie discutată la Ministerul Mediului. Autoritățile spun că prin astfel de măsuri își propun să combată poluarea mediului înconjurător.

SERGIU LAZARENCU, ministru al Mediului:*"Intenționăm să punem sancțiuni mai severe pentru cei care sunt surprinși aruncând gunoiul din mașină. Inclusiv, vom analiza opțiunea de a confisca vehiculul din care se constată că au fost aruncate volume mari de gunoi la marginea drumurilor, iazurilor, râurilor sau chiar în păduri."*

Inițiativa urmează să fie discutată la Ministerul Mediului.

SERGIU LAZARENCU, ministru al Mediului:*"În acest sens, vom iniția la minister consultări publice pentru a dezbate aceste măsuri și pentru a identifica soluții suplimentare pentru a preveni cazurile similare pe viitor. Cu părere de rău, astfel de situații sunt tot mai des întâlnite în satele și orașele noastre."*

Ministrul Mediului, Sergiu Lazarencu, a menționat că ideea a apărut în timpul desfășurării campaniei „Pădurea curată”, care a avut loc pe 13, 14, 20 și 21 aprilie. Atunci, au fost depistați mai mulți șoferi care aruncau deșeuri în cantități mari pe marginea drumului. În cadrul campaniei, au fost colectate deșeuri din peste 900 de locuri din pădurile Republicii Moldova, a precizat ministrul.