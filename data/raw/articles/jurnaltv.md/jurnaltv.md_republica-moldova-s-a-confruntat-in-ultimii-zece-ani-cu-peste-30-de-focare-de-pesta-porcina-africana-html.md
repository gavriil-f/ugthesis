---
site: "jurnaltv.md"
archive: "https://web.archive.org/web/20241204085524/www.jurnaltv.md/news/de5a477386412bc4/republica-moldova-s-a-confruntat-in-ultimii-zece-ani-cu-peste-30-de-focare-de-pesta-porcina-africana.html"
url: "https://www.jurnaltv.md/news/de5a477386412bc4/republica-moldova-s-a-confruntat-in-ultimii-zece-ani-cu-peste-30-de-focare-de-pesta-porcina-africana.html"
language: ro
title: "Republica Moldova s-a confruntat în ultimii zece ani cu peste 30 de focare de pestă porcină africană"
publication: '[[JurnalTV]]'
published: '2024-11-21'
section: novosti
description: "Republica Moldova s-a confruntat în ultimii zece ani cu peste 30 de focare de pestă porcină africană, din cauza căreia au pierit sute de mistreți. Deși anul acesta a fost doar un singur caz, oamenii sunt îngrijorați. Pentru a preîntâmpina situații neplăcute, mai mulți vânători, pădurari și veterinari au fost instruiți cum să acționeze mai efectiv în localizarea focarelor."
---

# Republica Moldova s-a confruntat în ultimii zece ani cu peste 30 de focare de pestă porcină africană

Republica Moldova s-a confruntat în ultimii zece ani cu peste 30 de focare de pestă porcină africană, din cauza căreia au pierit sute de mistreți. Deși anul acesta a fost doar un singur caz, oamenii sunt îngrijorați. Pentru a preîntâmpina situații neplăcute, mai mulți vânători, pădurari și veterinari au fost instruiți cum să acționeze mai efectiv în localizarea focarelor.

MIHAIL ȘCERBLIUC, specialist principal, Societatea Vânătorilor și Pescarilor:*"Vor fi organizate două exerciții: primul constă în recoltarea unui  mistreț și procedeele vânătorilor de a scoate mistrețul din terenul de  vânătoare, să-l ducă la punctul de tranșare și prelevarea a probelor. A  doua simulare este găsirea unei carcase și iarăși procedeul persoanelor a  persoanelor care, iarăși au găsit această carcasă."*

Unii pădurari ne-au spus că au descoperit mistreți afectați de această boală.

Cei mai mulți mistreți afectați de pesta porcină africană au fost  înregistrați în 2020, afirmă reprezentanții Agenţiei Naţională pentru  Siguranţa Alimentelor.

VITALIE CARAUȘ, șef adjunct, Secția protecția, bunăstarea și înregistrarea animalelor, ANSA:*"Pe teritoriul Republicii Moldova din 2016 până în 2024 au fost  înregistrate 31 de focare de Pestă Porcină la mistreți, unde au fost  afectați 241. Apogeul a fost în 2020 când în Pădurea Domnească au  fost înregistrate 168 de cadavre. Practic anual sunt depistați de  la trei, șase cadavre de mistreți, care obligatoriu sunt testați în  laboratorul național de referință pentru depistarea Pestei Porcine  Africane."*

Instruirile au fost organizate la Ocolul Silvic Zloti din  Cimișlia, în cadrul Programului regional al Organizației Națiunilor Unite pentru Alimentație  și Agricultură, privind sănătatea animală și siguranța alimentară în  Republica Moldova și Ucraina.

ALEXANDR REVNIVȚEV, expert internațional privind biosecuritatea vânătorii, FAO:*"De câțiva ani, pe teritoriul Republicii Moldova persistă pesta porcină  africană. Aceasta poate duce la moartea porcinelor, care poate influența  negativ crescătorii de aceste animale."*

Potrivit Agenţiei Naţionale pentru Siguranţa Alimentelor, în acest  an a fost un singur focar de pestă porcină africană, înregistrat pe 16  aprilie în satul Cernoleuca, raionul Dondușeni.