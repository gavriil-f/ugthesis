---
site: "jurnaltv.md"
archive: "https://web.archive.org/web/20240915185923/www.jurnaltv.md/news/dd7579f1cfbe7833/a-venit-iarna-la-mijloc-de-martie.html"
url: "https://www.jurnaltv.md/news/dd7579f1cfbe7833/a-venit-iarna-la-mijloc-de-martie.html"
language: ro
title: "A venit iarna la mijloc de martie"
publication: '[[JurnalTV]]'
published: '2024-03-20'
section: novosti
description: "A venit iarna la mijloc de martie - a nins în mai multe localități din nord și centru. Pe unele segmente de drum s-a circulat cu dificultate. Drumarii au ieșit la împrăștierea materialului antiderapant, afirmă autoritățile de la Chișinău. Meteorologii anunță că la noapte, temperatura aerului va oscila între minus 3 și 2 grade C."
---

# A venit iarna la mijloc de martie

A venit iarna la mijloc de martie - a nins în mai multe localități din nord și centru. Pe unele segmente de drum s-a circulat cu dificultate. Drumarii au ieșit la împrăștierea materialului antiderapant, afirmă autoritățile de la Chișinău. Meteorologii anunță că la noapte, temperatura aerului va oscila între minus 3 și 2 grade C.

Potrivit Poliției, se circulă cu dificultate pe șoseaua care leagă satele Bursuc, raionul Nisporeni, și Căpriana, raionul Strășeni. Pe șoseaua Orhei-Rezina, mașinile de mare tonaj au fost nevoite să staționeze pe marginea carosabilului.

Un strat de zăpadă s-a depus în raioanele Ungheni și în stânga Nistrului, la Râbnița. În condiții de iarnă s-a circulat pe traseul Orhei - Chișinău.

Ninsoarea i-a surprins și pe locuitorii Chișinăului.

Autoritățile anunță că drumarii au ieșit la muncă pe șoselele din Briceni, Soroca, Șoldănești, Florești, Sănătăuca, Rezina, Călărași, Ungheni, Strășeni și în alte localități.

COMUNICATUL ADMINISTRAȚIEI DE STAT A DRUMURILOR:*"Sunt antrenate 23 utilaje speciale și circa 36 muncitori rutieri. Până în prezent au fost împrăștiate aproximativ 28 de tone de material antiderapant și 82,5 tone de sare tehnică. Circulația rutieră este asigurată în condiții de iarnă."*

Poliția le recomandă conducătorilor auto să adopte o manieră prudentă de conducere şi să adapteze permanent viteza la condițiile de drum şi trafic, iar în situații de urgență, șoferii sunt rugați să sune la 112.