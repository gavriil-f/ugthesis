---
site: "jurnaltv.md"
archive: "https://web.archive.org/web/20240820081234/www.jurnaltv.md/news/a26a1cbbb49078e5/vom-avea-centrale-electrice-eoliene.html"
url: "https://www.jurnaltv.md/news/a26a1cbbb49078e5/vom-avea-centrale-electrice-eoliene.html"
language: ro
title: "Vom avea centrale electrice eoliene"
publication: '[[JurnalTV]]'
published: '2024-08-16'
section: novosti
description: "În premieră pentru Republica Moldova a fost lansată o licitație privind construcția unor centrale electrice eoliene terestre cu o capacitate de până la 105 megawați și centrale fotovoltaice cu o capacitate maximă de 60 de megawați. Potrivit Ministerului Energiei, centralele vor fi construite de către investitori locali și străini care vor primi, în urma licitației, statutul de producător eligibil mare, dar și garanții că li se va procura energia produsă timp de 15 ani."
---

# Vom avea centrale electrice eoliene

În premieră pentru Republica Moldova a fost lansată o licitație privind construcția unor centrale electrice eoliene terestre cu o capacitate de până la 105 megawați și centrale fotovoltaice cu o capacitate maximă de 60 de megawați. Potrivit Ministerului Energiei, centralele vor fi construite de către investitori locali și străini care vor primi, în urma licitației, statutul de producător eligibil mare, dar și garanții că li se va procura energia produsă timp de 15 ani.

Potrivit ministrului Energiei, Victor Parlicov, construcția centralelor electrice eoliene va atrage tot mai mulți oameni de afaceri de peste hotare în Republica Moldova.

VICTOR PARLICOV, ministrul Energiei:*"Am insistat să avem consultări extinse cu mediul de afaceri și părțile interesate pentru a stabili condiții de participare la licitație cât mai prielnice și mai puțin birocratizate. Frumusețea acestui proces este că are de câștigat toată lumea: oferim oportunități de business, contribuim la decarbonizarea sectorului energetic și creșterea independenței energetice a țării, și, prin competiție, aducem prețurile cele mai accesibile pentru consumatorul final."*

Potențialii investitori vor depune dosarele cu cererea de participare la licitație, oferta tehnică și oferta financiară, care vor fi valabile pentru o perioadă de 180 zile după termenul limită de depunere a documentelor. Investitorii care vor fi declarați câștigători vor primi un preț fix garantat pentru o perioadă de 15 ani pentru energia electrică generată. Prețul va fi determinat în cadrul procedurii de licitație și nu poate depăși prețul plafon în valoare de 1,5 lei per kilowatt/oră eolian și 1,67 lei per kilowatt/oră solar, stabilit de Agenția Națională pentru Reglementare în Energetică. Termenul limită pentru depunerea ofertelor de către investitorii interesați este 31 martie 2025. Deschiderea ofertelor va avea loc pe 1 aprilie 2025.