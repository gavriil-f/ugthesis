---
site: "jurnaltv.md"
archive: "https://web.archive.org/web/20240705191047/www.jurnaltv.md/news/b1ff781ec49dbb91/chisinaul-citeste-la-a-xx-a-editie.htm"
url: "http://www.jurnaltv.md/news/b1ff781ec49dbb91/chisinaul-citeste-la-a-xx-a-editie.htm"
language: ro
title: "”Chișinăul citește”, la a XX-a ediție"
publication: '[[JurnalTV]]'
published: '2023-02-01'
section: novosti
description: "Programul de lectură „Chișinăul citește” a ajuns la cea de-a XX-a ediție. Tradițional, Biblioteca municipală ”Bogdan Petriceicu Hașdeu” a numit trei cărți recomandate pentru trei categorii de vârstă. Romanul „Patimile după Iov” semnat de Val Butnaru, este propus spre lectură tuturor adulților."
---

# ”Chișinăul citește”, la a XX-a ediție

Programul de lectură „Chișinăul citește” a ajuns la cea de-a XX-a ediție. Tradițional, Biblioteca municipală ”Bogdan Petriceicu Hașdeu” a numit trei cărți recomandate pentru trei categorii de vârstă. Romanul „Patimile după Iov” semnat de Val Butnaru, este propus spre lectură tuturor adulților.

VAL BUTNARU, scriitor:*"Cartea ”Patimile după Iov”, rezumând, practic este în cele două sute și ceva de pagini, este cuprinsă istoria Basarabiei din ultimii două sute de ani. Nu este o carte de istorie, dar este un roman despre istorie. Cred eu că în felul acesta, am contribuit, într-o măsură modestă, la lichidarea unei lacune, pe care am trăit-o cu toții mulți ani împreună."*

La categoria ”tineri”, pentru lectură a fost propus romanul ”Montana”, de Alexandru Popescu, iar copiilor le este recomandată cartea Cristinei Bujor, ”Întâmplări cu tâlc”.

CRISTINA BUJOR, scriitoare:*"Este o onoare să fie inclusă în programul de lectură „Chișinăul citește”, dar le-aș transmite de fapt părinților două lucruri importante: Unu: nu mai obligați copii să citească, citiți alături de ei, să vă vadă că citiți, și doi: cărțile despre care vom discuta astăzi, la categoria copii, conțin, de fapt, o ghidare a copiilor în lumea emoțiilor."*

Programul „Chișinăul citește” se orientează spre o receptare adecvată a valorilor literare și artistice de către toți chișinăuienii, afirmă organizatorii.

MARIANA HARJEVSCHI, director, Biblioteca ”B.P. Hașdeu”:*"Motto-ul acestei ediții este ”O singură carte, o singură voce și mai multe urechi”. Vrem să mergem spre mai mulți cititori, să creăm o comunitate de cititori. Aceste cărți ne invită la o lecție de educație, o lecție de istorie, tocmai ce are drept misiune o bibliotecă în comunitatea sa."*

Programul ”Chișinăul citește” are drept scop promovarea lecturii comunitare. Pe parcursul anului, la biblioteci au loc discuții în prezența autorilor și a criticilor acestora.