---
site: "jurnaltv.md"
archive: "https://web.archive.org/web/20240303183114/www.jurnaltv.md/news/aea2d42208f02ad3/bucurestiul-ne-va-sprijini-in-continuare.html"
url: "https://www.jurnaltv.md/news/aea2d42208f02ad3/bucurestiul-ne-va-sprijini-in-continuare.html"
language: ro
title: "Bucureștiul ne va sprijini în continuare"
publication: '[[JurnalTV]]'
published: '2024-03-01'
section: novosti
description: "Bucureștiul a susținut Republica Moldova până la obținerea statului de țară candidat pentru aderarea la Uniunea Europeană și va face acest lucru în continuare. Declarațiile au fost făcute astăzi, la Chișinău, de către președintele Senatului României, Nicolae Ciucă, în cadrul întrevederii cu președintele Parlamentului, Igor Grosu."
---

# Bucureștiul ne va sprijini în continuare

Bucureștiul a susținut Republica Moldova până la obținerea statului de țară candidat pentru aderarea la Uniunea Europeană și va face acest lucru în continuare. Declarațiile au fost făcute astăzi, la Chișinău, de către președintele Senatului României, Nicolae Ciucă, în cadrul întrevederii cu președintele Parlamentului, Igor Grosu.

NICOLAE CIUCA, președintele Senatului României:*"Le transmit fraților noștri din Republica Moldova că, odată ce România a căpătat statutul de membru al UE, din 2007 și până în prezent, România a beneficiat de fonduri europene în valoare de 62 de miliarde de euro. Sunt bani cu care am reușit să schimbăm fața orașelor, fața comunelor, să ne dezvoltăm infrastructura rutieră, să modernizăm sistemul de educație și cel de sănătate."*

Nicolae Ciucă a mai declarat că Bucureștiul va sprijini Republica Moldova și pe plan energetic, având în vedere șantajul pe care Federația Rusă îl folosește ca pe o armă în relația cu restul Europei.

La rândul său, Igor Grosu a declarat că autoritățile de la Chișinău mizează pe faptul că România are experiența necesară în procesul negocierilor pentru aderare la Uniunea Europeană.

IGOR GROSU, președintele Parlamentului Republicii Moldova:*"Dacă România este alături de noi și are experiență, atunci, e păcat să nu profităm, mai ales că este toată deschiderea pentru a mobiliza expertiza și să ne mișcăm repede, așa cum am mai spus și cu alte ocazii. Noi dorim să ne setăm o viteză și un ritm avansat de aproximare a legislației și avem toate ingredientele pentru a parcurge această perioadă."*

Potrivit lui Igor Grosu, autoritățile de la Chișinău și București sunt în plin proces de a avansa pe domenii importante de infrastructură, precum ar fi cooperarea energetică prin realizarea proiectului ce prevede construcția liniei electrice aeriene de tensiune înaltă de 400 kV Suceava-Bălți. De asemenea, se preconizează construirea altor patru poduri rutiere peste Prut. Cei doi oficiali au discutat și despre posibilitățile de extindere a cooperării în domeniile economic și investițional.