---
site: "jurnaltv.md"
archive: "https://web.archive.org/web/20240820081226/www.jurnaltv.md/news/9beabe4c082b98ec/cec-nu-a-inregistrat-blocul-lui-sor.html"
url: "https://www.jurnaltv.md/news/9beabe4c082b98ec/cec-nu-a-inregistrat-blocul-lui-sor.html"
language: ro
title: "CEC nu a înregistrat blocul lui Șor"
publication: '[[JurnalTV]]'
published: '2024-08-07'
section: novosti
description: "Comisia Electorală Centrală a respins cererea de înregistrare a blocului politic „Victorie/Pobeda” pentru participarea la referendum și la alegerile prezidențiale din toamnă. Totodată, Comisia va cere Autorității Naționale de Integritate să-i verifice pe unii membri ai blocului, care nu ar fi depus declarațiile de avere. Reprezentanții blocului spun că vor ataca deciziile în instanță."
---

# CEC nu a înregistrat blocul lui Șor

Comisia Electorală Centrală a respins cererea de înregistrare a blocului politic „Victorie/Pobeda” pentru participarea la referendum și la alegerile prezidențiale din toamnă. Totodată, Comisia va cere Autorității Naționale de Integritate să-i verifice pe unii membri ai blocului, care nu ar fi depus declarațiile de avere. Reprezentanții blocului spun că vor ataca deciziile în instanță.

Potrivit Comisiei Electorale Centrale, denumirea blocului electoral nu poate fi aceeași cu denumirea altor partide.

PAVEL POSTICĂ, vicepreședinte al CEC:*"Se refuză înregistrarea blocului „Victorie-Pobeda”. Se sesizează Autoritatea Națională de Integritate în vederea verificării celor constatate."*

Unul dintre membrii Comisiei, Vadim Filipov, nu a susținut proiectul de decizie, privind refuzul de înregistrare a blocului.

VADIM FILIPOV, membru al Comisiei Electorale Centrale:*"Această motivare este tratată din punctul meu de vedere greșit. Sunt de acord că denumirea unui bloc electoral nu poate fi identică cu denumirea altor concurenți electorali, alte partide, dar care nu fac parte a acestui bloc. Partidul respectiv face parte și după părerea mea, poate fi utilizată această denumire. Comisia Electorală Centrală nu poate să îngrădească drepturile la libera identificare a sa."*

Blocul „Victorie/Pobeda” este format din mai multe formațiuni - partidul „Renaștere”, partidul „Forța de Alternativă și de Salvare a Moldovei”, partidul „Șansă” și partidul „Victorie”.

Reprezentantul blocului, Adrian Cojocaru, a declarat în cadrul ședinței că decizia Comisiei Electorale Centrale va fi atacată în instanță.

ADRIAN COJOCARU, reprezentantul Blocului Victorie-Pobeda:*"Consider că proiectul de refuz de înregistrare a blocului electoral Victorie/Pobeda va fi o încălcare flagrantă a dreptului electoral a cetățenilor Republicii Moldova și prin ce vor fi violate niște drepturi a cetățenilor și cred că vom folosi toate căile de atac pentru restabilirea legalității în procesul dat."*

Decizia Comisiei Electorale Centrale poate fi contestată la Curtea de Apel Chișinău în termen de trei zile. Blocurile electorale, pentru toate tipurile de alegeri, se înregistrează de către CEC. Anterior, s-a stabilit că documentele în vederea înregistrării blocurilor electorale pentru referendumul republican constituțional din octombrie se vor depune de către partidele politice la sediul Comisiei, în perioada 22 iulie - 14 septembrie. Blocul politic „Victorie-Pobeda” a fost creat la Moscova în luna aprilie curent, de către mai mulți politicieni afiliați fugarului Ilan Șor.