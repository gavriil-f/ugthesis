---
site: "jurnaltv.md"
archive: "https://web.archive.org/web/20240705043341/www.jurnaltv.md/ro/news/2015/10/13/aleea-savan-ilor-i-medicii-ilu-trii-10163087/"
url: "https://www.jurnaltv.md/ro/news/2015/10/13/aleea-savan-ilor-i-medicii-ilu-trii-10163087/"
language: ro
title: "Contrabanda de la Poștă, protejată de stat"
publication: '[[JurnalTV]]'
section: politic
description: "La jumătate de an de la crearea comisiei parlamentare de anchetă, mandatată să elucideze situația de la \"Poșta Moldovei\" privind schema de contrabandă..."
---

# Contrabanda de la Poștă, protejată de stat

La jumătate de an de la crearea comisiei parlamentare de anchetă, mandatată să elucideze situația de la "Poșta Moldovei" privind schema de contrabandă cu anabolizante, președintele grupului de lucru a prezentat astăzi concluziile. Deputatul Grigore Cobzac afirmă că au fost acumulate suficiente probe care demonstrează că prin intermediul întreprinderii de stat sunt transportate substanțe interzise. Activitatea criminală este protejată de conducerea de vârf a Poştei Moldovei, Serviciului Vamal şi a Guvernului, spune liberal-democratul.

Președintele comisiei de anchetă, liberal-democratul Grigore Cobzac, susține că transportarea ilegală a anabolizantelor către țări din Uniunea Europeană şi Statele Unite, prin intermediul întreprinderii "Poșta Moldovei", a început înainte de anul 2009.

Grigore Cobzac afirmă că în schema criminală ar fi implicate persoane cu funcții de răspundere din cadrul întreprinderii de stat "Poșta Moldovei". Mai mult, deputatul sugerează că totul s-ar fi făcut cu complicitatea directorului instituției, Serghei Nastas, iar dovadă a faptului poate servi refuzul acestuia de a prezenta un șir de documente solicitate de comisia parlamentară în cadrul anchetei. De ignoranță au dat dovadă și ministrul Tehnologiilor Informaționale și Comunicațiilor, Vasile Botnari, și șeful de la Finanțe, Octavian Armașu. Parlamentarul afirmă că, în ciuda insistențelor, cei doi demnitari nu au pus la dispoziția comisiei actele solicitate.

Mai mult decât atât, Grigore Cobzac susține că au fost exercitate presiuni asupra martorilor care au acceptat să facă depoziții în cadrul anchetei.

În raport figurează și numele premierului. Grigore Cobzac le-a cerut anchetatorilor să fie verificată posibila implicare a lui Pavel Filip în schema de contrabandă, având în vedere că anterior el a fost șef al Ministerului Tehnologiilor Informaționale și Comunicațiilor, care controlează activitatea Poștei Moldovei.