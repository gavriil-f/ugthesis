---
site: "jurnaltv.md"
archive: "https://web.archive.org/web/20240529192037/www.jurnaltv.md/news/574b8e7ea439d972/din-cahul-in-parlamentul-belgiei.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/574b8e7ea439d972/din-cahul-in-parlamentul-belgiei.html"
language: ro
title: "Din Cahul, în parlamentul Belgiei"
publication: '[[JurnalTV]]'
published: '2024-05-20'
section: novosti
description: "Felicia Poștaru s-a născut și a crescut în satul Vadul lui Isac din raionul Cahul. La 15 ani a plecat să facă liceul la București. Mai târziu, și-a pus visele în valiză și a ajuns la Bruxelles. A reușit să-și construiască o carieră în avocatură, iar apoi a intrat în domeniul politic și cel al relațiilor publice. Acum, Felicia candidează pentru alegerile parlamentare locale din Belgia. Cum a ajuns până aici, dar și cum reușește tânăra să-și facă drumul în politica europeană, aflăm din reportajul ce urmează."
---

# Din Cahul, în parlamentul Belgiei

Felicia Poștaru s-a născut și a crescut în satul Vadul lui Isac din raionul Cahul. La 15 ani a plecat să facă liceul la București. Mai târziu, și-a pus visele în valiză și a ajuns la Bruxelles. A reușit să-și construiască o carieră în avocatură, iar apoi a intrat în domeniul politic și cel al relațiilor publice. Acum, Felicia candidează pentru alegerile parlamentare locale din Belgia. Cum a ajuns până aici, dar și cum reușește tânăra să-și facă drumul în politica europeană, aflăm din reportajul ce urmează.

FELICIA POȘTARU, avocat, consultant parlamentar:*"Belgia este o țară în care există patru Parlamente, trei regionale și unul federal. Deci, este vorba de cel regional pe Bruxelles. Candidez pentru că sunt în politică de câțiva ani. Sunt colaborator parlamentar din 2019."*

Felicia spune că este ghidată de dorința de a ajuta cetățenii români și moldoveni din Belgia, care nu-și cunosc drepturile și nu sunt reprezentați în Parlamentul belgian.

FELICIA POȘTARU, avocat, consultant parlamentar:*"Comunitatea noastră este o comunitate foarte muncitoare, care muncește de luni până sâmbătă, care nu pune multe întrebări. Însă ei nu-și cer niciun drept. Ei cotizează în sistemul de securitate social, plătesc impozite, însă nu cer nimic în schimb pentru că nu știu că ar putea să o facă și nu știu cum să o facă."*

Este o misiune aproape imposibilă să obțină un mandat de deputat local, spune tânăra. Chiar și așa, nu renunță la visul său.

FELICIA POȘTARU, avocat, consultant parlamentar:*"Aș avea nevoie de un număr de 3500 de voturi. Nu este un număr enorm, însă este foarte dificil să obții acele 3500 de voturi, pentru că la aceste alegeri pot vota doar cei care au și naționalitate belgiană și estimez că la Bruxelles ar fi aproximativ 7000 de persoane cu dubla cetățenie și ar putea vota."*

Drumul său nu a fost deloc ușor, mărturisește Felicia, care este mamă a doi copii, iar acum un an a reușit să-și deschidă propria firmă de avocatură. A muncit zi și noapte. A intrat în acest domeniu fiind stagiar și avea un al doilea job.

FELICIA POȘTARU, avocat, consultant parlamentar:*"Și aici mi-a fost dificil, să găsesc un cabinet care să mă accepte ca stagiar, în primul rând datorită faptului că aveam deja doi copii și, sincer, asta a fost mai mult o piedică, decât originea mea sau faptul că nu eram belgiancă."*

Acum că este avocat cu experiență, își dorește să reușească și în domeniul politic. Din funcția de deputat local i-ar putea ajuta pe românii de pe ambele maluri ale Prutului.

FELICIA POȘTARU, avocat, consultant parlamentar:*"Mi-aș dori să deschid un centru, cu bani publici, în care moldovenii sau românii să se poată forma într-o meserie, să învețe o meserie în prima parte a zilei și în a doua parte a zilei să învețe intensiv una din limbile folosite în Bruxelles, franceza sau flamanda."*

Alegerile pentru Parlamentul din Bruxelles vor avea loc pe 9 iunie.