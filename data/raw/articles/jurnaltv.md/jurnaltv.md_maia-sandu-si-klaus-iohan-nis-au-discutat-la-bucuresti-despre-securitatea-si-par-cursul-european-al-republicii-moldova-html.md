---
site: "jurnaltv.md"
archive: "https://web.archive.org/web/20240613155105/www.jurnaltv.md/news/2edd8ea8e642dad2/maia-sandu-si-klaus-iohan-nis-au-discutat-la-bucuresti-despre-securitatea-si-par-cursul-european-al-republicii-moldova.html"
url: "http://www.jurnaltv.md/news/2edd8ea8e642dad2/maia-sandu-si-klaus-iohan-nis-au-discutat-la-bucuresti-despre-securitatea-si-par-cursul-european-al-republicii-moldova.html"
language: ro
title: "Maia Sandu și Klaus Iohannis au discutat la București despre securitatea și parcursul european al Republicii Moldova"
publication: '[[JurnalTV]]'
published: '2023-02-23'
section: novosti
description: "”Republica Moldova nu este singură în fața provocărilor Rusiei. Este poziția permanentă, clară și fermă a României”. Asigurările au fost date de către liderul de la Cotroceni, Klaus Iohannis, după discuțiile bilaterale cu președintele Maia Sandu, aflată în vizită de lucru la București. Din delegația Republicii Moldova face parte și ministrul de Externe, Nicu Popescu. Liderii de la Chișinău și București au discutat despre securitatea și parcursul european al Republicii Moldova."
---

# Maia Sandu și Klaus Iohannis au discutat la București despre securitatea și parcursul european al Republicii Moldova

”Republica Moldova nu este singură în fața provocărilor Rusiei. Este poziția permanentă, clară și fermă a României”. Asigurările au fost date de către liderul de la Cotroceni, Klaus Iohannis, după discuțiile bilaterale cu președintele Maia Sandu, aflată în vizită de lucru la București. Din delegația Republicii Moldova face parte și ministrul de Externe, Nicu Popescu. Liderii de la Chișinău și București au discutat despre securitatea și parcursul european al Republicii Moldova.

După discuțiile cu Maia Sandu, Klaus Iohannis a declarat că de un an, Republica Moldova este lovită dur de efectele războiului ruso-ucrainean, dar și de atacurile hibride din exterior. Liderul de la Cotroceni a subliniat că recentele amenințări ale Rusiei la adresa ordinii constituționale a Republicii Moldova sunt deosebit de îngrijorătoare.

KLAUS IOHANNIS, președintele României:*"Reiterez condamnarea fermă de către România a oricăror tentative ruse de destabilizare. România rămâne, totodată, deosebit de vigilentă față de acțiunile hibride ale Rusiei, care, iată, se intensifică la împlinirea unui an de război. Tentativele de destabilizare sunt susținute de intensificarea propagandei pro-ruse, scopul fiind alimentarea de narative utile Rusiei și diminuarea unității și solidarității noastre. Dar noi nu vom ceda!"*

Președintele României a dat asigurări că Republica Moldova nu este singură în fața acestor provocări.

Maia Sandu i-a mulțumit lui Kluas Iohannis pentru reacția promptă și ajutorul generos oferit de către România de fiecare dată, când Republica Moldova s-a pomenit în dificultate și situații de criză, așa cum a fost șantajul energetic rus.

MAIA SANDU, președintele Republicii Moldova:*"Republica Moldova trece prin provocări fără precedent. În pragul iernii, a trebuit să facem față șantajului energetic din partea Kremlinului. Pe parcursul anului, am avut provocări de securitate, cu scopul de a crea haos și de a destabiliza regiunea noastră. Unii au dorit ca țara noastră să cadă. Să poată instaura la Chișinău un guvern marionetă, servil intereselor Kremlinului. În această perioadă complicată, România ne este alături, sincer și dezinteresat. În timp ce unii ne șantajează, alții ne îmbrățișează."*

În cadrul discuțiilor de la Cotroceni au fost abordate proiectele de interes strategic în domeniile energie, transport, sănătate, educație sau societate informațională. De asemenea, cei doi președinți au avut un schimb de opinii privind provocările de securitate, precum și modalitățile de gestionare a efectelor economice și sociale ale agresiunii Rusiei în Ucraina. După întrevederea cu președintele României, Maia Sandu a fost primită la Palatul Victoria de către prim-ministrul Nicolae Ciucă.