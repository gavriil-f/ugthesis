---
site: "jurnaltv.md"
archive: "https://web.archive.org/web/20241208055313/www.jurnaltv.md/news/a2468cc66f116b95/si-au-anuntat-demisia-ministrii-ana-revenco-anatolie-topala-si-lilia-dabija.html"
url: "https://www.jurnaltv.md/news/a2468cc66f116b95/si-au-anuntat-demisia-ministrii-ana-revenco-anatolie-topala-si-lilia-dabija.html"
language: ro
title: "Și-au anunțat demisia miniștrii Ana Revenco, Anatolie Topală și Lilia Dabija"
publication: '[[JurnalTV]]'
published: '2023-07-14'
section: novosti
description: "Ministrul Afacerilor Interne, Ana Revenco, cel al Educației, Anatolie Topală, dar și ministrul Infrastructurii, Lilia Dabija, au demisionat. Anunțul a fost făcut de premierul, Dorin Recean, în cadrul unui briefing la Guvern. Șeful Executivului a declarat că luni va propune președintelui, Maia Sandu, lista noilor miniștri pentru aceste portofolii. Remanierile guvernamentale vin după ce Recean a anunțat miercuri că, vineri, vor fi luate decizii dificile, dar absolut necesare, ca urmare a atacului armat de la Aeroport, soldat cu doi morți."
---

# Și-au anunțat demisia miniștrii Ana Revenco, Anatolie Topală și Lilia Dabija

Ministrul Afacerilor Interne, Ana Revenco, cel al Educației, Anatolie Topală, dar și ministrul Infrastructurii, Lilia Dabija, au demisionat. Anunțul a fost făcut de premierul, Dorin Recean, în cadrul unui briefing la Guvern. Șeful Executivului a declarat că luni va propune președintelui, Maia Sandu, lista noilor miniștri pentru aceste portofolii. Remanierile guvernamentale vin după ce Recean a anunțat miercuri că, vineri, vor fi luate decizii dificile, dar absolut necesare, ca urmare a atacului armat de la Aeroport, soldat cu doi morți.

Ieșit în fața presei, Dorin Recean nu a pomenit nimic despre atacul de la Aeroport sau despre identificarea unor oficiali responsabili de tragedia care s-a soldat cu uciderea celor doi ofițeri din aerogară, Serghei Muntean și Igor Ciofu. Premierul doar le-a mulțumit miniștrilor demisionari pentru reușitele obținute pe durata mandatului.

DORIN RECEAN, prim-ministrul Republicii Moldova:*"Anunț că trei miniștri și-au depus ieri mandatul. Vreau să-i mulțumesc domnului Topală. Reforma universitară pe care a început-o și a implementat-o domnul ministru începe să aducă rezultate. Vreau să mulțumesc ministrului Revenco. Dumneaei a făcut această apreciere „Moldova mică, o inimă mare”. A avut o contribuție foarte mare atunci când a preluat leadership-ul la criza refugiaților. Mulțumesc mult doamnei Dabija. Doamna Dabija a asigurat realizarea a peste 300 de kilometri de drumuri."*

Șeful Guvernului a plecat din fața presei imediat ce a făcut anunțul privind demisia celor trei miniștri. Anterior, mai mulți politicieni, dar și exponenți ai societății civile au cerut demisia ministrului de Interne, Ana Revenco, dar și a șefului Poliției de Frontieră, Rosian Vasiloi, ca urmare a atacului armat de la Aeroport. După anunțul făcut de Dorin Recean, miniștrii demisionari au publicat mesaje pe Facebook, în care au exprimat gratitudine colegilor de la Guvern.

ANA REVENCO, ministru demisionar de Interne:*"A fost o onoare să servesc țara în calitate de ministru de Interne. Mulțumesc pentru încrederea acordată! Mulțumesc echipei Afacerilor Interne pentru că a avut curajul ca, împreună, să înfruntăm războiul cu toate amenințările lui, să păstrăm liniștea și stabilitatea în țară și să rezistăm în fața crizelor multiple."*

După nici jumătate de an de când a preluat Ministerul Infrastructurii, Lilia Dabija a anunțat că mandatul ei s-a încheiat și a mulțumit echipei din care a făcut parte.

LILIA DABIJA, ministru demisionar al Infrastructurii:*"Nu știu dacă există suficiente cuvinte ca să-mi exprim gratitudinea față de echipa mea, alături de care am muncit zi de zi ca să aducem Europa, aici, la noi acasă. Și nu exagerez: am depus eforturi ca în toate domeniile noastre de activitate să facem progrese: drumuri, poduri, dezvoltare regională și locală, construcție, apă și sanitație."*

Ministrul demisionar al Educației, Anatolie Topală, nu a comentat decocamdată demisia sa din fruntea instituției. Guvernul condus de premierul Dorin Recean a fost învestit cu votul a 62 de deputați PAS, pe 16 februarie curent. Asta după ce Guvernul Gavrilița a anunțat demisia in corpore a Cabinetului pe care îl conducea.