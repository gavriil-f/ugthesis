---
site: "jurnaltv.md"
archive: "https://web.archive.org/web/20240807080051/www.jurnaltv.md/ro/news/2016/2/22/grupul-petrenco-in-arest-la-domiciliu-10194247/"
url: "https://www.jurnaltv.md/ro/news/2016/2/22/grupul-petrenco-in-arest-la-domiciliu-10194247/"
language: ro
title: "Leul se apreciază, dar preţurile cresc"
publication: '[[JurnalTV]]'
section: politic
description: "Preţurile la produsele de primă necesitate au continuat să crească şi &icirc;n această săptăm&acirc;nă, &icirc;n ciuda faptului că, &icirc;n ultimele..."
---

# Leul se apreciază, dar preţurile cresc

Preţurile la produsele de primă necesitate au continuat să crească şi în această săptămână, în ciuda faptului că, în ultimele zile, euro şi dolarul au bătut în retragere. Mai mult, dacă săptămâna trecută vânzătorii afişau preţuri mai mari doar la produsele provenite din import, în prezent, valul de scumpiri a cuprins şi produsele autohtone.

Dacă acum o săptămână un kilogram de orez costa în Piaţa Centrală 21 de lei, în prezent este vândut, în mediu, cu 23 de lei. De la 11 la 12 lei a fost majorat şi preţul unui kilogram de făină. Scumpirile nu au ocolit nici zahărul produs în Moldova. Preţul unui kilogram s-a majorat cu un leu şi 50 de bani şi a ajuns la 12 lei şi 50 de bani. Valul de scumpiri nu mai conteneşte, în ciuda faptului că, în ultimele patru zile, leul s-a apreciat semnificativ faţă de euro şi dolar.

Nu a mai contat dacă provin din import sau sunt de la noi, valul de scumpiri a cuprins majoritatea produselor alimentare. De la roşii care au ajuns să coste şi 34 de lei kilogramul, până la morcov, care s-a scumpit de două ori.

Cei mai afectaţi de creşterea preţurilor sunt pensionarii, care spun că nu mai fac faţă valului de scumpiri.

Începând cu luna martie, şi preţul pâinii ar putea să crească. Potrivit directorului celui mai mare combinat de panificaţie din ţară, acest lucru se va întâmpla în cazul în care vor fi majorate preţurile la materia primă şi energia electrică.