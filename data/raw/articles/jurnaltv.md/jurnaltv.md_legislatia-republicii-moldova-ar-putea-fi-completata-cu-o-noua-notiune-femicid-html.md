---
site: "jurnaltv.md"
archive: "https://web.archive.org/web/20240501230614/www.jurnaltv.md/news/8fb7dae554aef8e2/legislatia-republicii-moldova-ar-putea-fi-completata-cu-o-noua-notiune-femicid.html"
url: "https://www.jurnaltv.md/news/8fb7dae554aef8e2/legislatia-republicii-moldova-ar-putea-fi-completata-cu-o-noua-notiune-femicid.html"
language: ro
title: "Legislația Republicii Moldova ar putea fi completată cu o nouă noțiune - „femicid”"
publication: '[[JurnalTV]]'
published: '2024-05-01'
section: novosti
description: "Legislația Republicii Moldova ar putea fi completată cu o nouă noțiune - „femicid”. Aceasta este definită ca „uciderea intenționată a unei femei din motive misogine sau bazate pe gen”. Inițiativa a prins contur recent, după omorul Anei-Maria din Orhei. Subiectul a fost discutat în cadrul audierilor publice organizate de Parlament."
---

# Legislația Republicii Moldova ar putea fi completată cu o nouă noțiune - „femicid”

Legislația Republicii Moldova ar putea fi completată cu o nouă noțiune - „femicid”. Aceasta este definită ca „uciderea intenționată a unei femei din motive misogine sau bazate pe gen”. Inițiativa a prins contur recent, după omorul Anei-Maria din Orhei. Subiectul a fost discutat în cadrul audierilor publice organizate de Parlament.

Aproximativ 40 de organizații neguvernamentale solicită autorităților să introducă noțiunea „femicid” în legislația națională și stabilirea în Codul penal a pedepselor pentru infracțiunile comise pe criteriu de gen.

ANGELINA ZAPOROJAN-PÂRGARI, directoarea executivă a, Centrului de Drept al Femeilor:*"Noțiunea de „femicid” trebuie reflectată mai clar și nu, noi nu vrem definiții simple puse în lege. Noi vrem ca agravantele în Codul penal să exprime clar pe motive de prejudecată în bază de gen. Abia atunci, din punctul nostru de vedere, va fi clar și pentru ofițerul de poliție și pentru procuror, dar și pentru judecător ce se are în vedere."*

Procurorii spun că în privința suspectului în dosarul Ana-Maria va fi lansată o nouă învinuire - viol.

MARIANA GORNEA, procur în Secția pentru protecția drepturilor copiilor:*"Va fi completată învinuirea și sub aspectul comiterii infracțiunii de violență sexuală. Va fi investigată fapta și sub aspectul stabilirii motivului de gen, respectiv, imputarea unei alte agravante și anume infracțiunea comisă din motive de prejudecată sau de gen."*

Potrivit poliției, individul care a răpit-o și a ucis-o pe Ana-Maria ar fi fost identificat mai devreme, dacă ancheta ar fi avut acces la camerele de supraveghere din orașul de unde a dispărut tânăra. „Poliția s-a confruntat cu mai multe impedimente în timpul operațiunii de căutare”, a firmă șeful Inspectoratului General al Poliției, Viorel Cernăuțenu.

VIOREL CERNĂUȚEANU, șeful IGP:*"În primul rând, pentru a face o descifrare telefonică sau a ridica acoperirea telefonică a persoanelor care au fost în acea rază nu ai nicio posibilitate la ziua de vineri seara, sâmbătă și duminică, deoarece niciun operator de telefonie mobilă nu lucrează ca să îți ofere descifrările. Nemaivorbind că toate acestea se eliberează doar în baza încheierii instanței de judecată."*

Într-un final, s-a decis instituirea unui grup de lucru, în care să fie și reprezentanți ai societății civile, pentru elaborarea unui plan de răspuns prompt la cazurile de violență față de femei și fete.

DOINA GHERMAN, deputat: "*Este clar că instrumentul de bază pentru noi ca autorități rămâne implementarea convenției Consiliului Europei cu privire la prevenirea și combaterea violenței împotriva femeilor și fetelor. Acest instrument este perfect valabil și a intrat în vigoare încă din luna mai 2022. Noi vedem aici reprezentare a tuturor instituțiilor responsabile și este clară mobilizarea, interesul și participarea."*

În ziua de 12 aprilie, tânăra Ana-Maria în vârstă de 19 ani, însărcinată în șase luni, a urcat de la o stație de așteptare a transportului public într-un automobil, după care a fost de negăsit. Ancheta a stabilit că Ana-Maria a fost răpită de un bărbat de 45 de ani, fost angajat al structurilor de forță, care a fost reținut la câteva zile după dispariția tinerei. Individul refuză să colaboreze cu ancheta și se declară nevinovat. Trupul neînsuflețit al tinerei a fost descoperit la 21 de kilometri de casa suspectului. Tânăra avea urme de moarte violentă și tortură. Suspectul este acuzat de răpirea și uciderea cu deosebită cruzime a unei femei gravide și riscă detenție pe viață.