---
site: "jurnaltv.md"
archive: "https://web.archive.org/web/20241128094206/www.jurnaltv.md/news/16ef67ebb12fc964/expertii-reitereaza-ca-transportarea-organizata-si-votul-contra-cost-in-alegeri-este-o-chestiune-penala.html?utm_source=RSS&utm_medium=RSS&utm_campaign=RSS"
url: "https://www.jurnaltv.md/news/16ef67ebb12fc964/expertii-reitereaza-ca-transportarea-organizata-si-votul-contra-cost-in-alegeri-este-o-chestiune-penala.html"
language: ro
title: "Experții reiterează că transportarea organizată și votul contra cost în alegeri este o chestiune penală"
publication: '[[JurnalTV]]'
published: '2020-10-20'
section: novosti
description: "Experții reiterează că transportarea organizată și votul contra cost în alegeri este o chestiune penală, iar cel mai mare pericol este manipularea rezultatului final. Comisia Electorală Centrală a emis astăzi un comunicat în care menționează că nu va admite ca alegătorii să fie transportați organizat la secțiile de votare în ziua alegerilor prezidențiale din 1 noiembrie."
---

# Experții reiterează că transportarea organizată și votul contra cost în alegeri este o chestiune penală

Experții reiterează că transportarea organizată și votul contra cost în alegeri este o chestiune penală, iar cel mai mare pericol este manipularea rezultatului final. Comisia Electorală Centrală a emis astăzi un comunicat în care menționează că nu va admite ca alegătorii să fie transportați organizat la secțiile de votare în ziua alegerilor prezidențiale din 1 noiembrie.

ION MANOLE, director executiv „Promo Lex”:*"Această situație confirmă constatările noastre din alegerile precedente, când observatorii noștri au raportat cazuri similare sau cazuri de acest gen. Astfel de situații, care încalcă de fapt drepturile altor concurenți, pentru că înțeleg că a beneficiat și poate beneficia doar un concurent electoral sau câțiva și nu toți. - Este o problemă foarte gravă pe care organele de drept trebuie să o ia în serios."*

Ex-președintele Comisiei Electorale Centrale, Iurie Ciocan, ne-a spus că aducerea organizată a alegătorilor la vot nu reprezintă o încălcare a legii. O problemă ar fi doar dacă s-ar constata că pentru vot s-a plătit.

IURIE CIOCAN, ex-președinte CEC:*"Eu nu văd o problemă nici atunci, nici acum, nici în orice alte situații, că avea loc activitatea dată în Europa, ori în America, ori avea loc în Moldova, în stânga Nistrului. Transportarea în sine nu este interzisă prin lege. Dar dacă vorbim despre cumpărare, aici este deja o problemă de ordin penal."*

Comisia Electorală Centrală a emis astăzi un comunicat în care menționează că nu va admite ca alegătorii să fie transportați organizat la secțiile de votare în ziua alegerilor prezidențiale din 1 noiembrie. Astfel, în ziua alegerilor, pe teritoriul țării va fi permisă deplasarea doar a autovehiculelor a căror capacitate nu este mai mare de 8 persoane și a curselor regulate care funcționează potrivit legislației Republicii Moldova.