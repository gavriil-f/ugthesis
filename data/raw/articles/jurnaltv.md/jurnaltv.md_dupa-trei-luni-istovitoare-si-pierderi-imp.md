---
site: "jurnaltv.md"
archive: "https://web.archive.org/web/20240630100011/www.jurnaltv.md/news/d0e4e79361ceba8e/dupa-trei-luni-istovitoare-si-pierderi-imp"
url: "http://www.jurnaltv.md/news/d0e4e79361ceba8e/dupa-trei-luni-istovitoare-si-pierderi-imp"
language: ro
title: "După trei luni istovitoare și pierderi importante, mai mulți refugiați din Ucraina au avut parte de puțină odihnă"
publication: '[[JurnalTV]]'
published: '2022-06-10'
section: novosti
description: "Mai mulți refugiați din Ucraina, care au găsit adăpost la Orhei, au avut parte de puțină odihnă. Evenimentul a fost organizat de Asociaţia ”Filantropia Creștină”, sprijinită de Biserica Ortodoxă Română. După trei luni istovitoare, pline de emoții negative și pierderi, ucrainenii au îmbrăcat ii, au învățat să prepare mâncare tradițională și au dansat o horă."
---

# După trei luni istovitoare și pierderi importante, mai mulți refugiați din Ucraina au avut parte de puțină odihnă

Mai mulți refugiați din Ucraina, care au găsit adăpost la Orhei, au avut parte de puțină odihnă. Evenimentul a fost organizat de Asociaţia ”Filantropia Creștină”, sprijinită de Biserica Ortodoxă Română. După trei luni istovitoare, pline de emoții negative și pierderi, ucrainenii au îmbrăcat ii, au învățat să prepare mâncare tradițională și au dansat o horă.

Timp de o zi,  ucrainenii s-au odihnit moldovenește. Oamenii au avut parte de un  refugiu în sânul naturii. Iar ca ziua să aibă spirit de sărbătoare,  femeile au fost îmbrăcate în ii.

Păreau a fi veseli și fără griji, dar totuși fiecare ucrainean  ascundea o istorie dificilă în spate. Am cunoscut-o aici și pe această  femeie, care a venit din Odesa, împreună cu fiica ei de șase ani.

TATIANA PROCOPNIUC, refugiată:*"În orașul nostru era destul de liniștit, întrucât nu se împușca. Dar a  început să funcționeze sistemul de apărare aeriană, totul tremura,  sirenele răsunau și copilul a început să aibă atacuri de panică."*

Sindromul Down, diabetul zaharat avansat și alte boli ale copilei  îi făceau viața insuportabilă în Ucraina. Familia a decis să plece.  Problema cea mai mare este că în Republica Moldova nu pot găsi monitoare  pentru controlarea diabetului la copii. În schimb, fetița frecventează  un centru special, iar aici au găsit pacea și liniștea mult dorită.

TATIANA PROCOPNIUC, refugiată:*"Măcar nu mai plânge. Pentru că la cineva s-a spart un balon, iar ea deja e în lacrimi."*

Ucrainenii spun că se simt aici ca acasă și încearcă să-și trăiască viața mai departe.

SERGIU AGA, directorul Asociaţiei Umanitare ”Filantropia Creștină”: "*Acești oameni au nevoie nu doar de suport material, dar și  de o activitatea creativă, care să le descrețească mințile, săi- facă  mai apropiați de poporul nostru, de cultura noastră, a basarabenilor din  Republica Moldova."*

IGOR HÎNCU, antreprenor social:*"Împreună cu oaspeții din Ucraina facem un picnic de familie,  pe care l-am numit „GustoHora”, pentru că ne adunăm cu toții în jurul  mesei, ne conectăm spiritual și suntem parte a unei comunități."*

Pentru că au învățat să pregătească bucate moldovenești, gustând  pentru prima oară în viață mămăliga cu scrob, refugiații i-au răsplătit  pe localnici cu mâncăruri ucrainene. De exemplu, forshmak.

Femeile au fost ajutate de voluntari din străinătate.

MOMO, voluntară din Japonia:*"Priveam știrile, în Japonia, cum au început să fie atacați ucrainenii,  cum au fugit copiii, cum a fost distrus un spital, la începutul lui  martie. Nu am putut privi, pur și simplu, fără lacrimi. Eu și soțul am  vrut să venim să facem ceva pentru ucraineni."*

Refugiații au primit la biserică și pachete cu produse alimentare, pentru o săptămână înainte.Evenimentul GustoHora se află la a X-a ediție.

Evenimentul GustoHora se află la a X-a ediție.