---
site: "jurnaltv.md"
archive: "https://web.archive.org/web/20240621083109/www.jurnaltv.md/news/217f989ec0a6ba99/vicepresedintele-adunarii-populare-de-la-comrat-alexandr-tarnavschi-critic-al-gruparii-lui-ilan-sor-a-fost-demis.html"
url: "https://www.jurnaltv.md/news/217f989ec0a6ba99/vicepresedintele-adunarii-populare-de-la-comrat-alexandr-tarnavschi-critic-al-gruparii-lui-ilan-sor-a-fost-demis.html"
language: ro
title: "Vicepreședintele Adunării Populare de la Comrat, Alexandr Tarnavschi, critic al grupării lui Ilan Șor, a fost demis"
publication: '[[JurnalTV]]'
published: '2024-05-07'
section: novosti
description: "Vicepreședintele Adunării Populare de la Comrat, Alexandr Tarnavschi, cunoscut pentru poziția sa critică față de bașcanul Evghenia Guțul și fugarul Ilan Șor, a fost demis astăzi din funcție. În replică, Tarnavschi a declarat că actuala conducere a autonomiei găgăuze este o tragedie pentru regiune. Expertul în politici publice și securitate, Andrei Curăraru, consideră că decizia de a-l demite pe Tarnavschi denotă o lipsă a democrației."
---

# Vicepreședintele Adunării Populare de la Comrat, Alexandr Tarnavschi, critic al grupării lui Ilan Șor, a fost demis

Vicepreședintele Adunării Populare de la Comrat, Alexandr Tarnavschi, cunoscut pentru poziția sa critică față de bașcanul Evghenia Guțul și fugarul Ilan Șor, a fost demis astăzi din funcție. În replică, Tarnavschi a declarat că actuala conducere a autonomiei găgăuze este o tragedie pentru regiune. Expertul în politici publice și securitate, Andrei Curăraru, consideră că decizia de a-l demite pe Tarnavschi denotă o lipsă a democrației.

În cadrul ședinței speciale a Adunării populare au fost lansate mai multe acuzații la adresa lui Alexandr Tarnavschi. Acesta este blamat inclusiv pentru faptul că pledează pentru o colaborare cu autoritățile de la Chișinău.

NICOLAI ANDRUȘOI, deputat, Adunarea Populară:*"Vedem că pe parcursul mai multor ani, domnul Tarnavschi face jocul mentorilor săi din centru. Nu doar că le face jocul, dar vrea să submineze din interior autonomia noastră. El duce acum o luptă pentru a distruge Găgăuzia noastră, fiind în același timp vicepreședinte al Adunării Populare a Găgăuziei."*

DMITRI CONSTANTINOV, președintele Adunării Populare:*"Când Dvs spuneți că împreună cu prieteni apropiați veniți cu inițiative și rugați Guvernul să finanțeze primăriile, evitând bugetul Găgăuziei, despre ce prieteni vorbim? Avem Adunarea Populară, avem prezidiul nostru. Aici trebuie discutate aceste lucruri! Aici sunt aliații Dvs."*

DMITRI CONSTANTINOV, președintele Adunării Populare:*"Dacă noi vorbim despre asta aici, dacă vicepreședintele Adunării Populare declară că la GRT e numai propagandă, atunci nu trebuie să ne mire faptul că suntem amendați (n.r. de Consiliul Audiovizualului)."*

După anunțarea rezultatului votului, președintele Comisiei pentru regulament, Mihail Jelizoglo, a anunțat că demisionează, nefiind de acord cu decizia majorității în privința lui Tarnavschi.

MIHAIL JELIZOGLO, președintele Comisiei pentru regulament:*"Cred că solicitarea este nemotivată. În primul rând, conform legii privind statutul deputatului Adunării Populare a Găgăuziei, deputatul nu poate fi tras la răspundere pentru exprimarea punctului său de vedere, pentru poziția oficială sau pentru votul pe care îl dă."*

Alexandr Tarnavschi afirmă că actuala conducere de la Comrat va duce regiunea la izolare și sărăcie.

ALEXANDR TARNAVSCHI, vicepreședinte al Adunării Populare, demis:*"Dacă voi considerați că unitatea (găgăuzilor - n.n.) înseamnă unitate în jurul lui Ilan Șor, eu nu o voi susține niciodată. Actuala conducere a Găgăuziei este o tragedie pentru regiune și o va condamna la izolare, la confruntări și la sărăcie."*

Expertul în politici publice și securitate al WatchDog, Andrei Curăraru, a declarat pentru Jurnal TV că decizia Comratului vine să arate nivelul democrației din regiune.

ANDREI CURĂRARU, expert în politici publice și securitate*: "După mine, asta arată nivelul democrației interne al acestei Adunări Populare, care nu acceptă ca opoziția, ca oamenii care au o opinie diferită, să fie reprezentat în conducerea instituției. Cât privește relația cu Chișinăul, ea va continua să fie una de lucru, în sensul în care Găgăuzia trebuie adusă în câmpul democratic."*

Alexandr Tarnavschi este oponent al grupării conduse de Ilan Șor, fiind pentru un „dialog constructiv” cu Chișinăul.