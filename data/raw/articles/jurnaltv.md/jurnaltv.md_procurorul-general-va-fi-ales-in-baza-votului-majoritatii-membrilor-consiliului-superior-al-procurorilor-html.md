---
site: "jurnaltv.md"
archive: "https://web.archive.org/web/20240101084921/www.jurnaltv.md/news/664dfecb9afa2a19/procurorul-general-va-fi-ales-in-baza-votului-majoritatii-membrilor-consiliului-superior-al-procurorilor.html"
url: "https://www.jurnaltv.md/news/664dfecb9afa2a19/procurorul-general-va-fi-ales-in-baza-votului-majoritatii-membrilor-consiliului-superior-al-procurorilor.html"
language: ro
title: "Procurorul general va fi ales în baza votului majorității membrilor Consiliului Superior al Procurorilor"
publication: '[[JurnalTV]]'
published: '2023-12-28'
section: novosti
description: "Procurorul general va fi ales în baza votului majorității membrilor Consiliului Superior al Procurorilor. Sistemul de calcul a punctajelor acordate de fiecare membru al CSP va fi exclus. Un proiect de lege în acest sens a fost votat astăzi, în prima lectură, de 57 de deputați."
---

# Procurorul general va fi ales în baza votului majorității membrilor Consiliului Superior al Procurorilor

Procurorul general va fi ales în baza votului majorității membrilor Consiliului Superior al Procurorilor. Sistemul de calcul a punctajelor acordate de fiecare membru al CSP va fi exclus. Un proiect de lege în acest sens a fost votat astăzi, în prima lectură, de 57 de deputați.

Proiectul propune modificarea Legii cu privire la Procuratură. Astfel, candidații la funcția de procuror general vor fi evaluați de membrii CSP în funcție de pregătirea, abilitățile profesionale și de integritatea lor. Candidatul care va acumula cel mai mare număr de voturi, dar nu mai puțin de jumătate din numărul membrilor prezenți la ședința CSP, va fi propus președintelui Republicii Moldova pentru a fi numit în funcția de procuror general. În cazul în care niciun candidat nu va acumula numărul necesar de voturi, va fi organizat un concurs repetat.

IGOR CHIRIAC, deputat PAS:*"Desemnarea câștigătorului la funcția de procuror general prin votul membrilor CSP va fi cea mai democratică și corectă modalitate de selecție. Aspectul privind evaluarea și desemnarea câștigătorului concursului este lăsată la discreția Consiliului Superior al Procurorilor, care, prin regulament, aprobă modul de desfășurare a concursului."*

În prezent, cadrul normativ prevede că procurorul general este desemnat în baza punctajului acordat de fiecare membru al Consiliului Superior al Procurorilor. Proiectul de lege prin care se modifică procedura de stabilire a candidaților la funcția de procuror general va fi propus spre adoptare în a doua lectură în plenul Parlamentului.