---
site: "jurnaltv.md"
archive: "https://web.archive.org/web/20241227125820/www.jurnaltv.md/news/043dbe79f0772a6c/auditul-extern-fara-datorii-la-gazprom.html"
url: "https://www.jurnaltv.md/news/043dbe79f0772a6c/auditul-extern-fara-datorii-la-gazprom.html"
language: ro
title: "Auditul extern: fără datorii la Gazprom"
publication: '[[JurnalTV]]'
published: '2023-09-06'
section: novosti
description: "Auditul extern, efectuat de experți străini, a arătat că cea mai mare parte a așa-zisei datorii istorice a Moldovagaz față de Gazprom nu este confirmată prin documente. Ministrul Energiei, Victor Parlicov, a prezentat astăzi concluziile raportului de audit efectuat de cele două companii internaționale, angajate de Agenția Proprietății Publice, în toamna anului trecut. Potrivit lui Parlicov, recunoașterea celor peste 700 de milioane de dolari, pretinse de Gazprom, ar însemna că fiecare gospodărie din Republica Moldova este datoare cu o mie de dolari. Oficialul spune că acum Chișinăul ar putea prezenta anumite pretenții financiare către Gazprom."
---

# Auditul extern: fără datorii la Gazprom

Auditul extern, efectuat de experți străini, a arătat că cea mai mare parte a așa-zisei datorii istorice a Moldovagaz față de Gazprom nu este confirmată prin documente. Ministrul Energiei, Victor Parlicov, a prezentat astăzi concluziile raportului de audit efectuat de cele două companii internaționale, angajate de Agenția Proprietății Publice, în toamna anului trecut. Potrivit lui Parlicov, recunoașterea celor peste 700 de milioane de dolari, pretinse de Gazprom, ar însemna că fiecare gospodărie din Republica Moldova este datoare cu o mie de dolari. Oficialul spune că acum Chișinăul ar putea prezenta anumite pretenții financiare către Gazprom.

Ministrul Energiei a declarat că auditorii străini de la cele două companii din Norvegia și Marea Britanie au solicitat de la Moldovagaz și de la Gazprom acte care confirmă existența unor datorii, însă astfel de documente nu au fost prezentate. Este vorba despre datorii pretinse, dar nejustificate prin acte în mărime de 276 de milioane. O altă pretinsă creanță, în sumă de circa 400 de milioane de dolari SUA, are termen de executare depășit, atât conform legislației moldovenești, cât și celei a Federației Ruse. Decizii arbitrale pe aceste pretinse sume au fost pronunțate în perioada 2008-2020 și nu pot fi executate după un termen de trei ani.

VICTOR PARLICOV, ministrul Energiei:*"Auditul confirmă că cea mai mare parte din această datorie, fie nu au fost prezentate acte confirmative, fie această datorie nu este executabilă. Auditorii au solicitat documente confirmative pentru tot stocul de datorii, din 709 de milioane. Pentru 276 de milioane nu au fost prezentate documente confirmative, nici de la Moldovagaz, nici de la Gazprom, deși au fost solicitate aceste informații. Încă 400 de milioane sunt neexecutabile."*

Potrivit lui Victor Parlicov, atât autoritățile de la Chișinău, cât și Moldovagaz, au temei, conform rezultatelor auditului, să prezinte anumite pretenții financiare față de Gazprom. Auditorii străini punctează că există argumente pentru pretenții financiare în sumă de 160 de milioane de dolari. Este vorba despre modul în care au fost repartizate veniturile din tranzitul de gaze rusești pe teritoriul Republicii Moldova. Cât despre așa-zisele datorii istorice de peste 700 de milioane de dolari, Parlicov spune că Guvernul propune achitarea către Gazprom a 8,6 milioane de dolari din pretinsa datorie a Moldovagaz.

VICTOR PARLICOV, ministrul Energiei:*"Se propune să fie achitată o suma de 8,6 milioane de dolari la această etapă și toate subiectele acestea să fie închise. Asta este propunerea pe care am înaintat-o către Gazprom. Așteptăm reacția, pentru că urmează și niște proceduri. Acest raport urmează a fi revăzut, inclusiv rezultatele urmează a fi aprobate de Consiliul de observatori al Moldovagaz. Vom vedea cum vor demara lucrurile, dar asta este poziția Republicii Moldova și asta e ceea ce noi am propus."*

Parlicov admite că rezultatele auditului extern ar putea să nu fie aprobate în condițiile în care compania rusească „Gazprom” controlează circa 63% din capitalul Moldovagaz, însă, potrivit ministrului, auditul servește o bază pentru Republica Moldova, atunci când își formulează o poziție privind pretinsele datoriile invocate de concernul rus. Auditul extern a fost efectuat de două companii cu renume internațional, Wikborg Rein Advokatfirma din Norvegia și Forensic Risk Alliance din Marea Britanie.„Moldovagaz” a transmis într-un comunicat că a primit rezultatele auditului abia miercuri, 6 septembrie și spune că, în prezent, nu poate să se pronunțe referitor la constatările, concluziile și aprecierile din acest document.

„Moldovagaz” a transmis într-un comunicat că a primit rezultatele auditului abia miercuri, 6 septembrie și spune că, în prezent, nu poate să se pronunțe referitor la constatările, concluziile și aprecierile din acest document.