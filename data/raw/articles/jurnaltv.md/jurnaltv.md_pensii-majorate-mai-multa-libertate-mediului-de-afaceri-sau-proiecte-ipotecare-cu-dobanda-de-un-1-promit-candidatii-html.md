---
site: "jurnaltv.md"
archive: "https://web.archive.org/web/20241003155127/www.jurnaltv.md/news/b541e662d98cc89b/pensii-majorate-mai-multa-libertate-mediului-de-afaceri-sau-proiecte-ipotecare-cu-dobanda-de-un-1-promit-candidatii.html"
url: "https://www.jurnaltv.md/news/b541e662d98cc89b/pensii-majorate-mai-multa-libertate-mediului-de-afaceri-sau-proiecte-ipotecare-cu-dobanda-de-un-1-promit-candidatii.html"
language: ro
title: "Pensii majorate, mai multă libertate mediului de afaceri sau proiecte ipotecare cu dobândă de un 1% promit candidații"
publication: '[[JurnalTV]]'
published: '2024-10-01'
section: novosti
description: "Pensii majorate, mai multă libertate pentru mediul de afaceri sau proiecte ipotecare cu dobândă de un 1% pentru a opri exodul tinerilor. Sunt doar câteva dintre noile promisiuni făcute de candidații pentru funcția de președinte al Republicii Moldova."
---

# Pensii majorate, mai multă libertate mediului de afaceri sau proiecte ipotecare cu dobândă de un 1% promit candidații

Pensii majorate, mai multă libertate pentru mediul de afaceri sau proiecte ipotecare cu dobândă de un 1% pentru a opri exodul tinerilor. Sunt doar câteva dintre noile promisiuni făcute de candidații pentru funcția de președinte al Republicii Moldova.

Victoria Furtună le promite alegătorilor că din fotoliul de președinte va împiedica implicarea abuzivă a statului în activitatea mediului de afaceri.

VICTORIA FURTUNĂ, candidat independent:*"Primul lucru pe care mi-l asum este înaintarea inițiativei legislative pentru ca politicianul care nu își va îndeplini promisiunile electorale să fie atras la răspundere penală pentru escrocherie. Vom schimba întreg sistemul de pensionare după modelul Elveției, Finlandei, Italiei."*

Renato Usatîi vine cu promisiuni pentru pensionari. Usatîi spune că va acționa pentru ca în Constituție să fie stipulat că pensia trebuie să crească odată cu inflația.

RENATO USATÎI, candidat desemnat de „Partidul Nostru”*: "Noi ne obligăm ca să introducem în Constituție această normă, ca pensia să crească automat cu inflația, ca să nu aștepte pensionarul o ședință la Guvern sau când va fi creată o majoritate parlamentară ca să creeze un Guvern care să le ridice pensia. Iată, așa cum se ridică prețurile automat cu inflația, iată așa automat să se ridice pensia."*

Și candidatul Ion Chicu spune că echipa sa a elaborat un plan special pentru pensionari.

ION CHICU, candidat desemnat de „Partidul Dezvoltării şi Consolidării Moldovei”:*"În programul nostru electoral avem multe propuneri la acest capitol, inclusiv restituirea în 2025 a celor 15% din pensia dumneavoastră. Aici este vorba și despre calculul pensiei pentru persoanele care au muncit în perioada sovietică, în colhozuri sau alte întreprinderi din Uniunea Sovietică și nu au putut face dovada stagiului la momentul ieșirii la pensie."*

Candidatul Natalia Morari a prezentat un program ipotecar de stat cu o dobândă anuală de un 1%. Inițiativa ar urma să faciliteze accesului tinerilor la locuințe și să încurajeze revenirea cetățenilor care muncesc peste hotare.

NATALIA MORARI, candidat independent:*"Voi propune finanțarea programului ipotecar de stat cu resursele Băncii Naționale la o dobândă de 0,5% anual. Împrumuturile ipotecare cu 1% anual în lei vor fi acordate fie prin intermediul băncilor comerciale, fie prin intermediul unei noi agenții specializate, Agenția Națională de Ipotecă. Agenția Națională de Ipotecă va deveni creditorul de ultima instanță pentru participanții pe piața imobiliară."*

Andrei Năstase împreună cu susținătorii săi a organizat un flashmob în fața Procuraturii Generale. Candidatul le-a promis alegătorilor că din fotoliul de președinte va investiga folosirea fondurilor obținute din finanțări externe.

ANDREI NĂSTASE, candidat independent:*"Mă angajez, în calitate de președinte, să organizez un audit popular, executat de cei mai buni specialiști din țară și din străinătate, astfel încât toate deciziile care au condus la sărăcirea acestui popor, care au dus la îndatorarea pentru generații înainte a acestei țări, să fie supuse auditului și urmăririi penale."*

La alegerile prezidențiale din 20 octombrie vor participa 11 candidați înregistrați de CEC.