---
site: "jurnaltv.md"
archive: "https://web.archive.org/web/20240327104210/www.jurnaltv.md/news/22e08bed79bea8f4/tiraspolul-vrea-sa-i-bage-la-inchisoare-pe-cei-care-se-vor-adresa-la-cedo-sau-justitiei-din-moldova.html"
url: "https://www.jurnaltv.md/news/22e08bed79bea8f4/tiraspolul-vrea-sa-i-bage-la-inchisoare-pe-cei-care-se-vor-adresa-la-cedo-sau-justitiei-din-moldova.html"
language: ro
title: "Tiraspolul vrea să-i bage la închisoare pe cei care se vor adresa la CEDO sau justiției din Moldova"
publication: '[[JurnalTV]]'
published: '2022-02-22'
section: novosti
description: "Regimul separatist de la Tiraspol îi amenință cu pușcăria pe cei, care apelează la autoritățile de la Chișinău sau la Curtea Europeană a Drepturilor Omului. Un proiect în acest sens a fost deja elaborat de către așa-zisul procuror-șef de la Tiraspol, Anatolii Gurețchi. Astfel, locuitorii din stânga Nistrului care vor îndrăzni să se plângă justiției de la Chișinău sau la CEDO pentru abuzurile comise de exponenții regimului separatist riscă până la șapte ani de pușcărie. Asociația „Promo-LEX” a cerut aplicarea sancțiunilor individuale pentru liderii separatiști responsabili de încălcarea drepturilor omului."
---

# Tiraspolul vrea să-i bage la închisoare pe cei care se vor adresa la CEDO sau justiției din Moldova

Regimul separatist de la Tiraspol îi amenință cu pușcăria pe cei, care apelează la autoritățile de la Chișinău sau la Curtea Europeană a Drepturilor Omului. Un proiect în acest sens a fost deja elaborat de către așa-zisul procuror-șef de la Tiraspol, Anatolii Gurețchi. Astfel, locuitorii din stânga Nistrului care vor îndrăzni să se plângă justiției de la Chișinău sau la CEDO pentru abuzurile comise de exponenții regimului separatist riscă până la șapte ani de pușcărie. Asociația „Promo-LEX” a cerut aplicarea sancțiunilor individuale pentru liderii separatiști responsabili de încălcarea drepturilor omului.

Despre proiectul separatiștilor de la Tiraspol a anunțat pe pagina sa de Facebook, activistul și fostul deținut politic, Ghenadii Ciorba. Eș a spus că inițiativa așa-numitului procuror separatist ”nu este nimic altceva decât agonie a regimului de la Tiraspol”.

GHENADII CIORBA, activist, deținut politic:*"Domnul Gurețchi, proiectul de lege pe care l-ați elaborat este un drum spre Tribunalul Penal Internațional de la Haga, pentru că încercați să sfidați Convenția Europeană pentru Drepturile Omului. Eu înțeleg că dumneavoastră ignorați fără nicio problemă constituția, dar și alte legi. Nu cred că deputații noștri sunt atât de proști ca să voteze acest proiect și să devină infractori internaționali."*

Modificări în acest sens urmează a fi operate la așa-zisul „cod penal” al regiunii separatiste, iar acesta prevede că:

„Un cetățean care apelează la un stat străin, inclusiv prin utilizarea mass-media și a internetului global, cu un apel de a-i trage la răspundere pe oficialii din regiunea transnistreană în îndeplinirea îndatoririlor lor oficiale, riscă închisoare până la patru ani”.

Se arată în proiectul de lege. Asociația „Promo-LEX”, specializată în apărarea drepturilor persoanelor din regiunea transnistreană, menționează că prin acest „proiect”, administrația separatistă de la Tiraspol își consolidează sistemul represiv, având drept scop păstrarea fenomenului de impunitate totală în teritoriile controlate și descurajarea populației de a cere ajutor sau protecție instituțiilor și instanțelor constituționale și internaționale.

Reacție Asociației Promo-LEX:*"În legătură cu acest caz, „Promo-LEX” solicită consolidarea eforturilor de intervenție eficientă în cazuri de violare gravă a drepturilor fundamentale ale omului în regiunea transnistreană (în special tortură, răpiri, privațiuni de libertate, etc.), dar și examinarea oportunității aplicării unor sancțiuni individuale față de persoanele care admit violarea gravă a drepturilor și libertăților fundamentale ale omului în regiune, inclusiv aplicarea interdicției de circulație și impunerea unor sancțiuni asupra proprietăților acestora din afara regiunii transnistrene."*

Promo-LEX solicită Guvernului, misiunilor diplomatice, organizațiilor de protecție a drepturilor omului, inclusiv Misiunii OSCE din Moldova, precum și partenerilor internaționali să depună eforturi politice și diplomatice rapide și eficiente privind sistarea imediată și necondiționată a oricăror inițiative sau acțiuni din partea administrației separatiste, îndreptate împotriva cunoașterii, protecției și apărării drepturilor fundamentale ale omului în stânga Nistrului.

Fostul membru al Comisiei Unificate de Control, Ion Leahu a descris acest proiect drept o modalitate de izolare a cetățenilor de pe malul stâng al Nistrului:

ION LEAHU, fost membru CUC:*"Este o mișcare spre fortificarea regimului totalitar absolutist subordonat în exclusivitate Moscovei. Anterior, pentru orice manifestare de o altă orientare sau abordare se persecuta moral, pentru că se considera drept un prejudiciu, dar acum au fortificat modalitate de a dezrădăcina aceste intenții prin promisiunea de a aplica pedeapsa penală. Tot ce se face pentru reintegrare, pentru promovarea valorilor europene democratice acolo este considerat atac la regimul lor secesionist."*

La rândul său, deputatul PAS, Oazu Nantoi, s-a declarat indignat de indiferența Chișinăului față de asemenea abuzuri.

OAZU NANTOI, deputat PAS: "*Ei în stânga Nistrului se joacă de-a statalitatea. În legătură cu evenimentele din Ucraina am adus aminte unei colege cum în mai 2013, la Tiraspol a fost votată legea cu privire la frontiera de stat și localitățile din stânga Nistrului, care erau sub jurisdicția Chișinăului au fost declarate teritorii ocupate de Republica Moldova. Eu nu sunt mirat, dar dimpotrivă sunt indignat de asemenea gesturi ale Tiraspolului și de indiferența autorităților, care durează decenii, iar noi cei de la guvernare nu ne apucăm de demontarea pașnică a acestui regim."*

L-am sunat pentru o reacție și pe viceprim-ministrul pentru reintegrare Oleg Serebrian, dar acesta nu a fost de găsit la telefon. I-am expediat și un mesaj, dar deocamdată nu ne-a oferit un răspuns.