---
site: "jurnaltv.md"
archive: "https://web.archive.org/web/20240614083844/www.jurnaltv.md/news/ee04da02d282f9b8/cotorobai-invinuit-si-de-viol.html"
url: "https://www.jurnaltv.md/news/ee04da02d282f9b8/cotorobai-invinuit-si-de-viol.html"
language: ro
title: "Cotorobai, învinuit și de viol"
publication: '[[JurnalTV]]'
published: '2024-06-12'
section: novosti
description: "Gheorghe Cotorobai, principalul suspect în cazul Ana-Maria, tânăra de 19 ani din Orhei, torturată și găsită fără suflare după opt zile de căutări, s-a ales cu un nou capăt de acuzare. Acesta este acuzat acum și de violul fetei, care era însărcinată. Învinuirea i-a fost prezentată de magistrații judecătoriei Orhei. Până în prezent, Cotorobai era învinuit de răpirea și omorul tinerei. Acesta refuză să facă declarații pentru anchetatori."
---

# Cotorobai, învinuit și de viol

Gheorghe Cotorobai, principalul suspect în cazul Ana-Maria, tânăra de 19 ani din Orhei, torturată și găsită fără suflare după opt zile de căutări, s-a ales cu un nou capăt de acuzare. Acesta este acuzat acum și de violul fetei, care era însărcinată. Învinuirea i-a fost prezentată de magistrații judecătoriei Orhei. Până în prezent, Cotorobai era învinuit de răpirea și omorul tinerei. Acesta refuză să facă declarații pentru anchetatori.

În cadrul ședinței, magistrații urmau să examineze și solicitarea procurorilor de prelungire a arestului cu 30 de zile pentru Gheorghe Cotorobai, însă din lipsa curentului electric, pronunțarea deciziei a fost amânată pentru vineri, 14 iunie. Potrivit procurorilor, învinuitul face declarații doar în instanță și nu participă la desfășurarea anchetei.

VLADISLAV BOȘCANEAN, procuror:*"La ziua de azi acesta a fost pus sub învinuire și pentru comiterea infracțiunii prevăzute de articolul 71 din Codul Penal. - Despre ce este vorba? - Violul unei persoane. Deci, el este acuzat de răpirea unei persoane, omorul și violul unei persoane. - Să ne spuneți care este rezultatul expertizei psihiatrice a învinuitului? - Nu pot să vă dau un răspuns pentru că rezultatele fac parte din cauza penală ca și probă."*

Avocatul lui Gheorghe Cotorobai susține că acesta pledează, în continuare, nevinovat. Mai mult, apărarea a cerut și respingerea demersului privind prelungirea arestului cu 30 de zile.

BORIS BULBUC, avocatul lui Gheorghe Cotorobai:*"În fața instanței a făcut declarații, iar referitor la urmărire penală a decis să se folosească de dreptul de a tăcea și nu a făcut declarații. În instanță s-a expus în privința demersului instanței de judecată. Noi printr-o cerere am solicitat respingerea demersului și să fie eliberat pentru că el pledează nevinovat."*

Tragedia s-a produs la începutul lunii aprilie. Tânăra, care era însărcinată în șase luni, a urcat într-o mașină de ocazie și a dispărut fără urmă. La volanul automobilului se afla Gheorghe Cotorobai. După opt zile de căutări, corpul neînsuflețit, cu semne de moarte violentă, a fost găsit la 21 de kilometri de satul Chițcanii Vechi, raionul Telenești, unde locuiește suspectul. În timpul perchezițiilor, oamenii legii au identificat în locuința bărbatului mai multe lucruri care ar aparține unor femei. Dacă va fi găsit vinovat, Gheorghe Cotorobai riscă detenție pe viață.