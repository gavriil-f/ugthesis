---
site: "jurnaltv.md"
archive: "https://web.archive.org/web/20240501190557/www.jurnaltv.md/news/36c79078b668f845/carnea-de-pasare-export-liber-in-ue.html"
url: "https://www.jurnaltv.md/news/36c79078b668f845/carnea-de-pasare-export-liber-in-ue.html"
language: ro
title: "Carnea de pasăre, export liber în UE"
publication: '[[JurnalTV]]'
published: '2024-04-30'
section: novosti
description: "Veste bună pentru producătorii autohtoni. Carnea de pasăre din Republica Moldova va ajunge pe rafturile magazinelor din statele Uniunii Europene. Aceasta va putea fi exportată atât în stare refrigerată, cât și congelată. Anunțul a fost făcut astăzi de Agenția Națională pentru Siguranța Alimentelor."
---

# Carnea de pasăre, export liber în UE

Veste bună pentru producătorii autohtoni. Carnea de pasăre din Republica Moldova va ajunge pe rafturile magazinelor din statele Uniunii Europene. Aceasta va putea fi exportată atât în stare refrigerată, cât și congelată. Anunțul a fost făcut astăzi de Agenția Națională pentru Siguranța Alimentelor.

ANSA notează că producătorii moldoveni au obținut dreptul de a exporta carne de pasăre în statele blocului comunitar grație cooperării eficiente a Agenției cu Directoratul general pentru Siguranța și Sănătatea Animală al Comisiei Europene. În debutul ședinței Guvernului, premierul Dorin Recean a declarat că decizia Bruxelles-ului este un semnal pozitiv și le-a mulțumit responsabililor din domeniu pentru eforturile depuse.

DORIN RECEAN, prim-ministrul Republicii Moldova:*"Este un semn că atunci când instituțiile se mobilizează pot obține aceste rezultate pentru agenții noștri economici care creează locuri de muncă bine plătite. Noi vom continua să creăm oportunități pentru export pe cea mai mare piață globală, cu cei mai bogați consumatori."*

Potrivit ANSA, acest lucru a devenit posibil după ce instituția a promovat cu succes mai multe misiuni de audit din partea Comisiei Europene. În cadrul acestora, a fost evaluat sistemul național de control sanitar-veterinar la nivel central și teritorial, profesionalismul corpului de inspectori oficiali, capacitățile de administrare a focarelor de gripă aviară pe teritoriul țării, dar și gradul de implementare a cerințelor și standardelor Uniunii Europene de către agenții economici ce intenționează să exporte pe piața comunitară.

COMUNICATUL ANSA:*"Piața Unică Europeană constituie o oportunitate deosebită pentru producătorii moldoveni, deoarece îi determină să se alinieze la standardele riguroase ale UE și să lucreze mai mult în vederea creșterii competitivității producției lor. Drept urmare, consumatorii din țara noastră, dar și consumatorii europeni, vor gusta un produs moldovenesc inofensiv și calitativ."*

În martie 2023, Republica Moldova a obținut, în premieră, dreptul să exporte în Uniunea Europeană carne procesată de pasăre și ouă din categoria A, de consum. ANSA a precizat atunci că în țara noastră activează 43 de unități de creștere a păsărilor și circa 227 de mii de gospodării individuale de creștere a păsărilor.