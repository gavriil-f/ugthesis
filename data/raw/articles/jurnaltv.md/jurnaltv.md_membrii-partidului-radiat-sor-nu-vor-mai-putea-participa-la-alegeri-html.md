---
site: "jurnaltv.md"
archive: "https://web.archive.org/web/20240107002209/www.jurnaltv.md/news/a2af240fc2615821/membrii-partidului-radiat-sor-nu-vor-mai-putea-participa-la-alegeri.html"
url: "https://www.jurnaltv.md/news/a2af240fc2615821/membrii-partidului-radiat-sor-nu-vor-mai-putea-participa-la-alegeri.html"
language: ro
title: "Membrii partidului radiat Șor nu vor mai putea participa la alegeri"
publication: '[[JurnalTV]]'
published: '2023-07-11'
section: novosti
description: "Persoanele cu funcții elective sau cele incluse pe listele de supleanți ale partidelor declarate în afara legii nu vor putea fi alese pe o perioadă de trei ani de la pronunțarea hotărârii Curții Constituționale. Inițiativa legislativă, elaborată de către deputații puterii la propunerea Platformei DA, a fost înregistrată astăzi."
---

# Membrii partidului radiat Șor nu vor mai putea participa la alegeri

Persoanele cu funcții elective sau cele incluse pe listele de supleanți ale partidelor declarate în afara legii nu vor putea fi alese pe o perioadă de trei ani de la pronunțarea hotărârii Curții Constituționale. Inițiativa legislativă, elaborată de către deputații puterii la propunerea Platformei DA, a fost înregistrată astăzi.

Proiectul vine să pună în aplicare un mecanism de prevenție, ce rezultă din declararea neconstituțională a unui partid, a explicat într-un mesaj publicat marți pe facebook președintele Comisiei parlamentare juridice, numiri și imunități, Olesea Stamate. ”Este oportună și justificată legiferarea de către Parlament a unei restricții asupra dreptului de a fi ales și anume în cazul persoanelor, care ocupau funcții elective sau care erau pe listele de candidați supleanți din partea partidului declarat neconstituțional, scrie Olesea Stamate.

O asemenea lege este necesară, afirmă și reprezentantul formațiunii extraparlamentare, Platforma DA.

DINU PLÂNGĂU, președintele Platformei DA:*"Noi am venit cu propunerea în momentul în care s-a depus sesizarea. A fostă și la Comisia de la Veneția. Comisia de la Veneția a spus că este e nevoie de o legislație pertinentă ca să explici atât partidului politic ca să faci o anumită claritate ce se întâmplă cu partidul și cu membrii acestui partid dacă Curtea Constituțională în eventualitate ia o asemenea hotărâre."*

Proiectul de lege a fost elaborat cu scopul de a ajusta cadrul normativ intern referitor la dizolvarea sau lichidarea partidelor după declararea acestora în afara legii de către Înalta Curte. Vor fi restricții și la capitolul ”transfer de imagine al partidului declarat neconstituțional într-un alt partid clonă”.

ANUNȚUL OLESEI STAMATE*: "Atributele partidelor declarate neconstituționale prin hotărârea Curții Constituționale nu pot fi utilizate de către alte partide, blocuri electorale și alți concurenți electorali. În cazul în care se constată utilizarea unor asemenea atribute, acesta constituie temei pentru refuzul înregistrării partidului de către Agenția Servicii Publice sau de Comisia Electorală Centrală."*

În ziua de 19 iunie curent, Curtea Constituțională a declarat Partidul Șor neconstituțional. Deputații acestuia își continuă exercitarea mandatelor în calitate de ”deputați neafiliați”, fără dreptul de a adera la alte grupuri parlamentare.