---
site: "jurnaltv.md"
archive: "https://web.archive.org/web/20240606131402/www.jurnaltv.md/news/480483688ca9ba89/fostul-sef-al-statului-major-al-republicii-moldova-igor-gorgan-ar-fi-colaborat-cu-serviciile-de-spionaj-ale-rusiei.html"
url: "https://www.jurnaltv.md/news/480483688ca9ba89/fostul-sef-al-statului-major-al-republicii-moldova-igor-gorgan-ar-fi-colaborat-cu-serviciile-de-spionaj-ale-rusiei.html"
language: ro
title: "Fostul șef al Statului Major al Republicii Moldova, Igor Gorgan, ar fi colaborat cu serviciile de spionaj ale Rusiei"
publication: '[[JurnalTV]]'
published: '2024-06-05'
section: novosti
description: "Fostul șef al Statului Major al Republicii Moldova, Igor Gorgan, ar fi colaborat cu serviciile de spionaj ale Rusiei. Unul dintre curatorii de la Moscova ai lui Gorgan ar fi fost colonelul Alexei Makarov, arată o investigație semnată de Insider, care a avut acces la corespondența de pe Telegram dintre cei doi. Colaborarea Gorgan-Makarov a devenit mai intensivă în aprilie 2022, după declanșarea războiului Rusiei împotriva Ucrainei. Gorgan nu a comentat în niciun fel investigația respectivă."
---

# Fostul șef al Statului Major al Republicii Moldova, Igor Gorgan, ar fi colaborat cu serviciile de spionaj ale Rusiei

Fostul șef al Statului Major al Republicii Moldova, Igor Gorgan, ar fi colaborat cu serviciile de spionaj ale Rusiei. Unul dintre curatorii de la Moscova ai lui Gorgan ar fi fost colonelul Alexei Makarov, arată o investigație semnată de Insider, care a avut acces la corespondența de pe Telegram dintre cei doi. Colaborarea Gorgan-Makarov a devenit mai intensivă în aprilie 2022, după declanșarea războiului Rusiei împotriva Ucrainei. Gorgan nu a comentat în niciun fel investigația respectivă.

Igor Gorgan a condus Statul Major până la sfârșitul anului 2021, când a fost demis de către noul președinte, Maia Sandu. Folosind vechile sale legături în Ministerul Apărării, Gorgan rămâne un informator important pentru GRU, cum este numit departamentul de spionaj al Rusiei, scrie Insider. Igor Gorgan și Alexei Makarov au început contacte deosebit de active în aprilie 2022, după începerea invaziei pe scară largă a Ucrainei de către Rusia. Întâlnirile confidențiale aveau loc mai ales în cafenelele din Chișinău sau la pescuit.

„Pot să mă întâlnesc cu oricine. Sunt un om de acțiune. Trebuie să merg mai repede înainte! Trebuie să mergem la pescuit și să discutăm totul! Trăim vremuri istorice! Și trebuie să facem această istorie!” – se arată în unul dintre mesajele generalului Gorgan.

Judecând după aceste rapoarte, GRU a fost deosebit de interesat să afle ce arme cumpăra Kievul de la țările vecine, inclusiv Republica Moldova.

Generalul Gorgan raportează imediat: „Ukroboronexport” încearcă să cumpere din Republica Moldova șase avioane Mig-29, care se află în Mărculești. Ei insistă foarte tare... Avioanele sunt pe loc, deocamdată. Vor să efectueze operațiunea printr-o firmă-paravan din Emiratele Arabe Unite, în viitorul apropiat”. În aceeași zi, un alt mesaj: „Trenurile cu combustibil pleacă de pe teritoriul Moldovei, din satul Etulia până în localitatea Reni, din Ucraina. Trenul cu combustibil se deplasează doar noaptea și stă nemișcat ziua, pentru a nu deveni o țintă a Forțelor aerospațiale din Rusia”.

Într-un alt mesaj, Gorgan vorbește de furnizarea armelor Ucrainei prin România și îi dă lui Makarov un sfat: „Trebuie să închidem repede granița cu România! Aceasta este o gaură mare! O mulțime de marfă vine de acolo în Ucraina. Mai ales, mărfuri militare! Românii mai au niște fabrici militare, care produc arme și muniții”.

Gorgan a transmis și informații despre situația politică internă din Republica Moldova și a monitorizat îndeaproape discursurile publice ale președintelui Maia Sandu. Drept dovadă sunt zeci de link-uri transmise lui Macarov.

Coautorul investigației Insider, Dumitru Garcaliuc, l-a sunat pe Igor Gorgan, pentru un comentariu.

După investigația publicată de Insider, șeful Cabinetului președintelui Maia Sandu, Adrian Băluțel, a scris că distincțiile de stat, oferite lui Igor Gorgan în 2006 - „Meritul Militar”, și în 2015 - „Credință Patriei”, și gradele militare vor fi retrase.

ADRIAN BĂLUȚEL, șeful Cabinetului președintelui Republicii Moldova:*"Asemenea cazuri demonstrează că sunt imperios necesare o monitorizare continuă și o verificare minuțioasă în raport cu cei din instituțiile de apărare și de asigurare a securității statului. Astfel de infractori din interior contribuie la amenințările hibride la adresa statului Republicii Moldova. Tocmai de aceea, avem nevoie de instrumente mai eficiente de luptă împotriva acțiunilor de trădare de patrie."*

Potrivit ultimelor informații, în iulie 2023, Igor Gorgan a obținut o funcție în Biroul ONU din Chișinău.