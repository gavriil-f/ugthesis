---
site: "jurnaltv.md"
archive: "https://web.archive.org/web/20241119033027/www.jurnaltv.md/ro/news/2015/7/15/jurnalisti-agresati-in-primaria-lui-shor-10141497/"
url: "https://www.jurnaltv.md/ro/news/2015/7/15/jurnalisti-agresati-in-primaria-lui-shor-10141497/"
language: ro
title: "Jurnalişti agresaţi în primăria lui Shor"
publication: '[[JurnalTV]]'
section: politic
description: "Intimidări la primăria Orhei. Echipa Jurnal TV a fost agresată chiar &icirc;n incinta instituţiei publice. Asta &icirc;n timp ce jurnaliştii postului..."
---

# Jurnalişti agresaţi în primăria lui Shor

Intimidări la primăria Orhei. Echipa Jurnal TV a fost agresată chiar în incinta instituţiei publice. Asta în timp ce jurnaliştii postului de televiziune încercau să obțină informații despre lucrările de reparaţie demarate în sediul primăriei conduse de controversatul om de afaceri Ilan Shor. Operatorul a fost agresat de către o persoană care a refuzat să se prezinte, dar care, ulterior, a dat indicaţii agentului de pază al instituției să dea afară echipa Jurnal TV.

Bărbatul a chemat agentul de pază și i-a dat indicații să dea afară echipa de filmare. Acesta s-a conformat, chiar dacă pretinde că nu-l cunoaşte pe individ. La ieşirea din primărie, chiar sub privirile agentului de pază agresorul a lovit din nou camera video.

Echipa Jurnal TV a chemat poliţia la faţa locului, după care a depus o plângere împotriva individului, care a interzis jurnaliştilor să filmeze în primărie şi a agresat cameramanul. Oamenii legii au refuzat să divulge identitatea individului și să precizeze dacă acesta deține vreo funcție în cadrul Primăriei Orhei.

Totul s-a întâmplat în momentul în care echipa Jurnal TV încerca să afle detalii cu privire la reparația demarată în sediul primăriei Orhei. Deocamdată ar fi fost renovat doar biroul proaspătului primar. Angajații se feresc să discute subiectul.

Primarul Ilan Shor nu a fost, însă, disponibil.

Controversatul om de afaceri, Ilan Shor, cercetat penal în dosarul furtului de miliarde de la Banca de Economii, Banca Socială şi Unibank, a fost ales primar al oraşului Orhei în cadrul primului tur al alegerilor locale generale pe 14 iunie.