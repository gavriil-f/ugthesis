---
site: "jurnaltv.md"
archive: "https://web.archive.org/web/20240221012036/www.jurnaltv.md/news/a6fa88e0834ca873/procesul-de-vaccinare-a-incetinit-"
url: "https://www.jurnaltv.md/news/a6fa88e0834ca873/procesul-de-vaccinare-a-incetinit-"
language: ro
title: "Procesul de vaccinare a încetinit simțitor, cea mai mică rată este în autonomia găgăuză"
publication: '[[JurnalTV]]'
published: '2021-06-15'
section: novosti
description: "Procesul de vaccinare a încetinit simțitor. Cea mai mică rată de imunizare este în autonomia găgăuză. În astfel de condiții, riscul de răspândire a noilor tulpini este destul de mare, afirmă autoritățile de la Chișinău. Specialiștii insistă ca populația să se vaccineze cât mai rapid, pentru obținerea unei imunități colective."
---

# Procesul de vaccinare a încetinit simțitor, cea mai mică rată este în autonomia găgăuză

Procesul de vaccinare a încetinit simțitor. Cea mai mică rată de imunizare este în autonomia găgăuză. În astfel de condiții, riscul de răspândire a noilor tulpini este destul de mare, afirmă autoritățile de la Chișinău. Specialiștii insistă ca populația să se vaccineze cât mai rapid, pentru obținerea unei imunități colective.

NINEL REVENCO, coordonator campania de vaccinare:*"Vreau să menționez rata de imunizare în municipiul Chișinău, care este destul de mare, mai mult de 18 la sută, dar sunt și raioane din Republica Moldova, a cărei rată de vaccinare este destul de mică. Este Comrat, Vulcănești și Ceadîr-Lunga, unde doar 4,3 din populație au primit prima doză. Este o cifră destul de mică. Riscul de a aduce în țară și alte tulpini ale COVID-19 este destul de mare și cu cât rata de imunizare a populației este mai mică, cu atât riscul de a ajunge în acea situație care a fost în februarie, e destul de mare."*

ANGELA PARASCHIV, medic epidemiolog: "*În ultima săptămână au fost administrate 60 mii de doze de vaccin. Din păcate, evidențiem o mică scădere în procesul de imunizare, de aceea menționăm necesitatea vaccinării. Din păcate, avem populație, care este, încă, reticentă față de vaccinare și acest lucru se reflectă asupra numărului de persoane pe care îl înregistrăm din cauza miturilor, falsurilor, care sunt răspândite prin intermediul rețelelor de socializare."*

Efectele imunizării se văd cel mai bine în rândul lucrătorilor din sănătate - în ultima săptămână, niciun medic nu s-a infectat cu COVID.

ANGELA PARASCHIV, medic epidemiolog:*"Avem succese remarcabile în rândul lucrătorilor medicali. Avem o vaccinare de peste 90 la sută și în ultima săptămână nu a fost înregistrat nici un ca de infectare printre personalul medical, ceea ce este un succes foarte mare."*

Potrivit autorităților, persoanele care au primit doar prima doză nu pot obține un certificat de vaccinare valabil, până nu le este realizat și rapelul. Pentru toate tipurile de ser, cea de-a doua doză poate fi administrată cu o diferență de 12 săptămâni între ele, iar cei care nu au reușit să facă în acest interval rapelul, se pot adresa și mai târziu.