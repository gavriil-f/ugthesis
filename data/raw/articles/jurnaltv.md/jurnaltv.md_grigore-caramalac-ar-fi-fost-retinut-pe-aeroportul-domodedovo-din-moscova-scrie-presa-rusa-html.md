---
site: "jurnaltv.md"
archive: "https://web.archive.org/web/20241002211232/www.jurnaltv.md/news/f46c937a9896b8f9/grigore-caramalac-ar-fi-fost-retinut-pe-aeroportul-domodedovo-din-moscova-scrie-presa-rusa.html"
url: "https://www.jurnaltv.md/news/f46c937a9896b8f9/grigore-caramalac-ar-fi-fost-retinut-pe-aeroportul-domodedovo-din-moscova-scrie-presa-rusa.html"
language: ro
title: "Grigore Caramalac ar fi fost reținut pe Aeroportul Domodedovo din Moscova, scrie presa rusă"
publication: '[[JurnalTV]]'
published: '2021-02-01'
section: novosti
description: "Grigore Caramalac, cunoscut drept ”Bulgaru”, una dintre cele mai de temut figuri criminale ale anilor ’90 și care anterior a fost anunțat în căutare internațională de către autoritățile de la Chișinău, a fost reținut în Rusia. Informația a fost publicată astăzi, de agenția TASS. Pe de altă parte, autoritățile de la Chișinău menționează că Bulagru nu a fost nici reținut, nici arestat, ci doar localizat."
---

# Grigore Caramalac ar fi fost reținut pe Aeroportul Domodedovo din Moscova, scrie presa rusă

Grigore Caramalac, cunoscut drept ”Bulgaru”, una dintre cele mai de temut figuri criminale ale anilor ’90 și care anterior a fost anunțat în căutare internațională de către autoritățile de la Chișinău, a fost reținut în Rusia. Informația a fost publicată astăzi, de agenția TASS. Pe de altă parte, autoritățile de la Chișinău menționează că Bulagru nu a fost nici reținut, nici arestat, ci doar localizat.

Mass-media din Rusia scrie că Grigore Caramalac ar fi fost reținut pe Aeroportul Domodedovo. Jurnaliștii ruși fac trimitere la propriile surse din cadrul poliției, dar nu menţionează în baza cărui dosar ar fi reținut. Nu am găsit informații nici pe paginile oficiale ale Ministerului Afacerilor Interne și Procuraturii din Rusia. Nu este clar nici de unde revenea Caramalac la Moscova, însă este precizat că acestea are cetățenia rusă și deține funcția de președinte al unei organizații care ajută veteranii și invalizii din sport. Contactată de Jurnal TV, purtătoarea de cuvânt a Procuraturii Generale, Maria Vier, a precizat că.

MARIA VIERU, purtătoarea de cuvant a Procuraturii Generale:*"Până la această oră, Procuratura Republicii Moldova nu a primit vreo înștiințare oficială cu privire la reținerea persoanei date în căutare internațională. În funcție de informațiile care vor fi prezentate de autoritățile competente ale Federației Ruse, vom decide asupra acțiunilor ulterioare, în conformitate cu procedurile legale."*

La rândul său, şeful Centrului cooperare poliţienească internaţională, Viorel Ţentiu, ne-a spus că ”Bulgaru” nu a fost reținut, ci doar localizat.

VIOREL ȚENTIU, şeful Centrului cooperare poliţienească internaţională:*"Am făcut o solicitare la colegii mei din Moscova, ultimii mi-au comunicat că Caramalc a fost localizat în Aeroportul Domodedovo, însă plecând de la premisa că acesta este cetățean al Federației Ruse nu poate fi vorba de reținere s-au arest. Subiectul nu va putea fi predat autorităților de drept din Republica Moldova."*

Iar avocatul lui Caramalac, Alexei Frunze, spune că toate informațiile apărute în presă sunt un ”fake”. Mai mult, în urma unei convorbiri telefonice, Frunze a aflat că în ultimile trei luni clientul său nu a călătorit cu avionul.

ALEXEI FRUNZE, avocatul lui Caramalac:*"Toate aceste surse sun un ”fake”. La ora 8: 15, din curiozitate l-am sunat, pentru că este clientul meu. Grigorii Ivanovici, bună dimineața. Omul e sportiv, face de dimineață gimnastică și merge la muncă. Eu nu știu cine este cointeresat. El mi-a spus că nu a fost la aeroport din luna decembrie s-au noiembrie, nu am avut ocazia să zbor undeva. Eu am vorbit cu el, este bine mersi și nu a fost reținut."*

Grigore Caramalac, cunoscut în lumea interlopă drept „Grișa Bulgaru”, este dat în căutare internațională din anul 1998. Pe numele său au fost inițiate două dosare penale: pentru șantaj și pentru tentativă de omor. Acțiunile infracționale ale lui Caramalac au fost documentate în anul 2016-2017 de către ofițerii de investigație ai Direcției investigații criminalitate organizată a Inspectoratului Național de Investigații de comun cu procurorii PCCOCS. În 2008, Caramalac a primit cetățenia Rusiei, cu toate că de la sfârșitul anilor 90 se afla în urmărire. Autoritățile de la Chișinău au solicitat în repetate rânduri extrădarea lui Caramalac, însă Rusia a refuzat. Ulterior, autoritățile de la Moscova au solicitat materialele din dosarul său penal. În 2013, procurorul general de atunci, Andrei Pîntea, a dispus transmiterea către responsabilii din Rusia a dosarului penal în care figurează Caramalac. Ulterior, însuși Caramalac le-a spus jurnaliștilor că, în Rusia, dosarul său penal a fost închis. Pe 19 octombrie 2020, PCCOCS a precizat că a fost clasată o singură cauză penală în care era vizat Grigore Caramalac, însă rămân în vigoare alte două. Numele lui Grigore Caramalac, alias ”Bulgaru”, a dispărut de pe site-ul Interpol în data de 27 octombrie 2020 și de atunci nu a mai reapărut.