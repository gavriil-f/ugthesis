---
site: "jurnaltv.md"
archive: "https://web.archive.org/web/20241220111819/www.jurnaltv.md/news/39fe1665db8049c2/doi-frati-din-comuna-truseni-impart-acelasi-atelier-de-creatie-de-aproape-20-de-ani-unde-modeleaza-obiecte-din-lut.html"
url: "https://www.jurnaltv.md/news/39fe1665db8049c2/doi-frati-din-comuna-truseni-impart-acelasi-atelier-de-creatie-de-aproape-20-de-ani-unde-modeleaza-obiecte-din-lut.html"
language: ro
title: "Doi frați din comuna Trușeni împart același atelier de creație de aproape 20 de ani, unde modelează obiecte din lut"
publication: '[[JurnalTV]]'
published: '2024-01-24'
section: novosti
description: "Doi frați din comuna Trușeni împart același atelier de creație de aproape 20 de ani. Lilian și Ruslan Scutelnic modelează obiecte din lut precum: veselă, clopoței și suvenire. „Ne completăm unul pe celălalt, iar când unul dintre noi este bolnav sau este într-o călătorie, lucrul în atelier nu se oprește”, spun meșterii. Arta artizanală i-a făcut pe cedi doi frați să fie și mai apropiați, iar acum se bucură din tot sufletul atunci când lucrările lor ajung în diferite țări ale lumii."
---

# Doi frați din comuna Trușeni împart același atelier de creație de aproape 20 de ani, unde modelează obiecte din lut

Doi frați din comuna Trușeni împart același atelier de creație de aproape 20 de ani. Lilian și Ruslan Scutelnic modelează obiecte din lut precum: veselă, clopoței și suvenire. „Ne completăm unul pe celălalt, iar când unul dintre noi este bolnav sau este într-o călătorie, lucrul în atelier nu se oprește”, spun meșterii. Arta artizanală i-a făcut pe cedi doi frați să fie și mai apropiați, iar acum se bucură din tot sufletul atunci când lucrările lor ajung în diferite țări ale lumii.

După ce din bucata de lut a fost modelată o formă, aceasta este lăsată la rece pentru o zi. Apoi, este introdusă în cuptor, acolo unde are loc procesul de ardere în două reprize. Temperatura în cuptor ajunge la 1040 de grade.

LILIAN SCUTELNIC, meșter popular:*"Lucrarea, înainte de a o pune în cuptor trebuie să fie neapărat uscată foarte bine. Dacă ea, undeva la fund nu este bine uscată, ea neapărat în timpul arderii o să explodeze...După prima ardere, ea deja la noi capătă altă culoare. Iată așa culoare(arată) după prima ardere. Le scoatem din cuptor și le glazurăm."*

Magia începe atunci când frații Scutelnic aplică desene pe obiectele artizanale.

LILIAN SCUTELNIC, meșter popular:*"Ele sunt diferite culori. Eu mai experimentez, mai fac diferite efecte. Adică alb, galben, albastru. După plăcerile fiecăruia. De exemplu pentru această glazură am amestecat alb și cafeniu. Jos alb, sus cafeniu."*

Cel mai mic dintre frați iubește să experimenteze în creația artizanală, iar cel mai mare, Ruslan, pune în aplicare modelele deja experimentate.

RUSLAN SCUTELNIC, meșter popular:*"Fac lucruri repetitive, lucruri simple și tehnice ce ține de ceramică. De exemplu această figurină, care o țin acum în mână(o arată) ea este un complex de lucruri. Sunt doi vecini care stau rezemați de un butoi și servesc un pahar de lichior. Din această figurină, butoiul îl fac eu, pentru că este un obiect care se repetă."*

Cei doi s-au confruntat cu mai multe greutăți, dar clopoțelul din lut este „cartea lor de vizită” deja de 19 ani.

RUSLAN SCUTELNIC, meșter popular:*"Din 2005 când am început cu Lilian activitatea, desigur că am trecut prin mai multe greutăți, dar lucrarea care a trecut ca un fir roșu este clopoțelul. Clopoțelul în formă de căsuță, cum se făcea înainte la noi Republica Moldova, lut, paie."*

Lucrările efectuate de frații Scutelnic sunt foarte apreciate de către cei care le pășesc pragul, dar și de către cumpărătorii care vin la târguri. Unele obiecte din lut au fost procurate de clienți din România, Bulgaria, Turcia, Canada, Olanda sau Norvegia.