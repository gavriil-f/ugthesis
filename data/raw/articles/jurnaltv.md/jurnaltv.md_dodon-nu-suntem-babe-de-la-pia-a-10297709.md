---
site: "jurnaltv.md"
archive: "https://web.archive.org/web/20241205050849/jurnaltv.md/ro/news/2017/8/29/dodon-nu-suntem-babe-de-la-pia-a-10297709/"
url: "http://jurnaltv.md/ro/news/2017/8/29/dodon-nu-suntem-babe-de-la-pia-a-10297709/"
language: ro
title: "Omagiu imigranţilor asfixiaţi"
publication: '[[JurnalTV]]'
section: politic
description: "Una dintre cele mai mari gări din Budapesta s-a transformat noaptea trecută &icirc;ntr-un altar. Mii de cetăţeni ungari s-au adunat pentru a aprinde..."
---

# Omagiu imigranţilor asfixiaţi

Una dintre cele mai mari gări din Budapesta s-a transformat noaptea trecută într-un altar. Mii de cetăţeni ungari s-au adunat pentru a aprinde câte o lumânare în memoria celor peste 70 de imigranţi care s-au sufocat în autocamionul abandonat pe o autostradă de la frontiera austro-ungară. Localnicilor li s-au alăturat şi refugiaţii, care şi-au găsit adăpost de câteva săptămâni în gara din estul Ungariei. Aceştia dorm pe cartoane, se spală la cişmele şi trăiesc din mila voluntarilor care le aduc mâncare.

Sute de cetăţeni ai Budapestei au aşternut noaptea trecută un covor de lumânări pe treptele gării, locul unde şi-au găsit un refugiu temporar şi alţi imigranţi. Ei s-au rugat pentru cei care au murit asfixiaţi chiar atunci când, plini de speranţă, credeau că se îndreaptă spre o viaţă mai bună decât cea lăsată în urmă, în ţara lor. Pe un afiş se putea citi mesajul - „Europa, mâinile tale sunt pătate cu sânge”.

După ce ieri, autorităţile de la Viena au anunţat că trei bulgari şi un afgan au fost arestaţi, fiind suspectaţi de trafic de persoane în cazul „Camionului morţii", astăzi procurorii unguri au dispus plasarea acestora în arest preventiv timp de 30 de zile. Cei patru riscă între 2 și 16 ani de închisoare pentru omucidere.