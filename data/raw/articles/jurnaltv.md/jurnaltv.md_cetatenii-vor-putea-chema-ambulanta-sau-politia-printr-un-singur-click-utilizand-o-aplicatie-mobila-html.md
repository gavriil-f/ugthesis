---
site: "jurnaltv.md"
archive: "https://web.archive.org/web/20241130165057/www.jurnaltv.md/news/20390d008f598ac8/cetatenii-vor-putea-chema-ambulanta-sau-politia-printr-un-singur-click-utilizand-o-aplicatie-mobila.html"
url: "https://www.jurnaltv.md/news/20390d008f598ac8/cetatenii-vor-putea-chema-ambulanta-sau-politia-printr-un-singur-click-utilizand-o-aplicatie-mobila.html"
language: ro
title: "Cetățenii vor putea chema ambulanța sau poliția printr-un singur click, utilizând o aplicație mobilă"
publication: '[[JurnalTV]]'
published: '2024-11-28'
section: novosti
description: "Cetățenii vor putea chema ambulanța sau poliția printr-un singur click, utilizând o aplicație mobilă. Aceasta va putea fi descărcată gratuit pe orice telefon, începând cu anul viitor. Potrivit responsabililor de la Serviciul 112, ideea constă în a reduce semnificativ timpul de reacție a echipajelor de intervenție."
---

# Cetățenii vor putea chema ambulanța sau poliția printr-un singur click, utilizând o aplicație mobilă

Cetățenii vor putea chema ambulanța sau poliția printr-un singur click, utilizând o aplicație mobilă. Aceasta va putea fi descărcată gratuit pe orice telefon, începând cu anul viitor. Potrivit responsabililor de la Serviciul 112, ideea constă în a reduce semnificativ timpul de reacție a echipajelor de intervenție.

ANA CARPOVICI, specialist relații publice al Serviciului 112:*"Se poate întâmpla situații grave în care să nu putem comunica cu persoana. Atunci, foarte ușor, prin apăsarea butonului, printr-un click pe această aplicație, vom putea avea informația despre apelant. Informația va fi transmisă în sistem și operatorul va putea trimite informația mai departe la dispeceratele de urgență."*

Astfel, prin intermediul acestei aplicații va crește semnificativ nivelul de siguranță și protecție a populației, mai ales prin reducerea timpului de reacție a echipajelor de intervenție de ambulanță, poliție sau pompieri.

ANA CARPOVICI, specialist relații publice al Serviciului 112:*"Persoana apasă butonul aplicației și, ulterior, nu este necesar să efectueze un apel la Serviciul 112. În sistemul informațional va apărea informația despre nume, prenume, datele de contact și unde se află persoana, pentru că este foarte important ca să cunoaștem adresa, pentru că astfel se poate interveni și rapid și eficient."*

Zilnic, la Serviciul 112 sunt recepționate în jur de șapte mii de solicitări. Scopul apelului este divers în funcție de ore sau zile ale săptămânii, spun operatorii.

Totodată, pentru ca recepționarea informației și transmiterea acesteia către dispecerate să fie mai operativă, angajații participă la instruiri, care au început în luna curentă.

CAROLINA SCLIFOS, șef al Centrului de preluare a apelurilor de urgență nr.1:*"Tematica care a fost recentă a fost despre cazurile specifice de procesare pentru dispeceratul de ambulanță, poliție sau pompieri. A fost un studiu de caz, s-a discutat, s-a analizat cum mai corect și mai rapid să transmitem informația dispeceratelor."*

Responsabilii de la Serviciul Național Unic pentru Apeluri de Urgență afirmă că deseori oamenii semnalează urgențe medicale în situații legate de hipertensiune, viroze sau copii bolnavi. Mulți oameni cheamă poliția, când este vorba de conflicte, persoane agresive, gălăgie, parcări neregulamentare, accidente rutiere. Pompierii sunt mai des solicitați să intervină în situații de incendiu sau intoxicații cu monoxid de carbon.