---
site: "jurnaltv.md"
archive: "https://web.archive.org/web/20240915201013/www.jurnaltv.md/news/e1580001dd4549d6/astazi-se-implinesc-34-de-ani-de-la-podul-de-flori-deschis-pentru-cateva-ore-in-1990-intre-romania-si-rssm.html"
url: "https://www.jurnaltv.md/news/e1580001dd4549d6/astazi-se-implinesc-34-de-ani-de-la-podul-de-flori-deschis-pentru-cateva-ore-in-1990-intre-romania-si-rssm.html"
language: ro
title: "Astăzi se împlinesc 34 de ani de la Podul de Flori deschis pentru câteva ore în 1990 între România și RSSM"
publication: '[[JurnalTV]]'
published: '2024-05-06'
section: novosti
description: "Astăzi se împlinesc 34 de ani de la „Podul de Flori” deschis la Prut pentru câteva ore, în 1990. Pentru prima oară după cel de-Al Doilea Război Mondial, frontiera româno-sovietică a fost traversată fără acte. În mod simbolic, participanții la eveniment au lansat flori pe apa Prutului."
---

# Astăzi se împlinesc 34 de ani de la Podul de Flori deschis pentru câteva ore în 1990 între România și RSSM

Astăzi se împlinesc 34 de ani de la „Podul de Flori” deschis la Prut pentru câteva ore, în 1990. Pentru prima oară după cel de-Al Doilea Război Mondial, frontiera româno-sovietică a fost traversată fără acte. În mod simbolic, participanții la eveniment au lansat flori pe apa Prutului.

Primul „Pod de Flori” a avut loc pe 6 mai 1990. Acţiunea a fost organizată de Liga culturală pentru unitatea românilor de pretutindeni în colaborare cu Asociaţia culturală Bucureşti-Chişinău împreună cu Frontul Popular Moldova. Cu acel prilej, locuitorilor din România li s-a permis ca în ziua respectivă, între orele 13: 00 şi 19: 00, să treacă Prutul în Moldova Sovietică fără paşaport şi viză, şi invers, cetăţenilor din actuala Republică Moldova să treacă fără viză specială în România. La eveniment au participat aproximativ 1,2 milioane de oameni.

ION UNGUREANU, actor, deputat în primul Parlament:*"Încă o dovadă că miracolul românesc rămâne, spre uimirea tuturor popoarelor, un neam întreg, oricâți ar vrea să ne împartă în bucăți diferite. Ne împart, dar noi iar ne adunăm.  Aceste lacrimi ne-au făcut să ne adunăm astăzi împreună, fiindcă durerea adună neamul atunci când este pericol. Pericolul de a fi divizați pe vecie, ceea ce nu va permite nici neamul nostru, nici Dumnezeu."*

De-a lungul frontierei de 700 km de pe Prut au fost create opt puncte de trecere: Miorcani – Pererita, Stânca – Costești, Iași – Sculeni, Ungheni – Pod Ungheni, Albița – Leușeni, Fălciu – Țiganca, Oancea – Cahul și Galați – Giurgiulești. Peste un an, în ziua de 16 iunie 1991, a urmat cel de-al doilea „Pod de Flori”. După această acțiune, procedurile de trecere a frontierei sovieto-române au fost simplificate considerabil. Astăzi, sute de mii de cetățeni ai Republicii Moldova dețin și cetățenia română.