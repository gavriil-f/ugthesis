---
site: "jurnaltv.md"
archive: "https://web.archive.org/web/20241204133633/www.jurnaltv.md/news/a6d270899d18ea4c/cetatenii-republicii-moldova-muncesc-mult-dar-sunt-fericiti-arata-un-studiu-privind-calitatea-vietii-in-moldova.html"
url: "https://www.jurnaltv.md/news/a6d270899d18ea4c/cetatenii-republicii-moldova-muncesc-mult-dar-sunt-fericiti-arata-un-studiu-privind-calitatea-vietii-in-moldova.html"
language: ro
title: "Cetățenii Republicii Moldova muncesc mult, dar sunt fericiți, arată un studiu privind calitatea vieții în Moldova"
publication: '[[JurnalTV]]'
published: '2024-07-24'
section: novosti
description: "Cetățenii Republicii Moldova muncesc mult, dar sunt fericiți. Cel puțin asta arată un studiu privind „calitatea vieții în Republica Moldova”, realizat în perioada 18 aprilie - 6 iulie 2023, făcut public astăzi. Potrivit studiului, moldovenii se declara mulțumiţi de serviciile de sănătate şi educaţie, însă întâmpină dificultăți în domenii precum egalitatea de gen, încrederea în instituții politice și dezvoltarea economică."
---

# Cetățenii Republicii Moldova muncesc mult, dar sunt fericiți, arată un studiu privind calitatea vieții în Moldova

Cetățenii Republicii Moldova muncesc mult, dar sunt fericiți. Cel puțin asta arată un studiu privind „calitatea vieții în Republica Moldova”, realizat în perioada 18 aprilie - 6 iulie 2023, făcut public astăzi. Potrivit studiului, moldovenii se declara mulțumiţi de serviciile de sănătate şi educaţie, însă întâmpină dificultăți în domenii precum egalitatea de gen, încrederea în instituții politice și dezvoltarea economică.

CAMELIA GHEORGHE, directoarea proiectului USAID „Date pentru Impact”:*"În ce măsură moldovenii își percep calitatea vieții... Cred că trăiesc mai bine, cred că trăiesc mai puțin bine, de ce, care sunt factorii care le afectează viața. Care sunt elementele de care trebuie să țină cont astfel în cât să facă față provocărilor de zi cu zi. Și până la urmă, cum se compară ei ca nivel al fericirii, ca nivel al satisfacției cu viața, ca nivel de trai cu colegii lor din alte țări ai Uniunii Europene."*

Conform studiului, doar 37 la sută din respondenți au declarat ca starea lor de sănătate este „bună” sau „foarte bună”. Și doar 58% dintre cetățeni reușesc să facă față costurilor de trai la sfârșitul lunii, fără sau cu puține dificultăți.

DORU PETRUȚI, director executiv IMAS:*'În ciuda lucrurilor care tot se întâmplă în Republica Moldova pe o scară de la unu la zece, am obținut o medie de 7,2 pe „scara fericirii” și 6,8 - pe „scara satisfacției” privind viața de zi cu zi."*

Oamenii spun că cea mai mare încredere o au în biserică, în autorităţile locale şi organizațiile umanitare sau caritabile. Mai puțin credibile sunt formațiunile politice, autoritățile publice centrale, justiția și mass-media.

DORU PETRUȚI, director executiv IMAS:*"Avem valori destul de critice sub aspectul nivelului de încredere în instituții cu excepția bisericii, cam toate celelalte instituții au de suferit la capitolul imagine, au de suferit in corpore, ceea ce arată că este un fenomen generalizat de neîncredere instituțională."*

Este un semnal de alarmă pentru autorități, afirmă directorul Misiunii USAID în Moldova.

JEFF BRYAN, directorul Misiunii USAID în Moldova:*"Acest studiu ne ajută să comparăm calitatea vieții în Republica Moldova cu cea din țările Uniunii Europene. Viitorul Republicii Moldova este legat desigur de UE și noi mergem rapid în această direcție. Studiul este un reper bun pentru a monitoriza cum se simt oamenii. Este și un instrument bun pentru guvern, pentru decidenții politici, pentru președinte."*

Studiul privind Calitatea vieții în Republica Moldova a fost realizat în baza unui chestionar aplicat unui număr de 2 mii 27 de persoane cu vârsta de peste 18 ani, din 149 de localități. Marja de eroare este de pus/minus 2,18 procente. Studiul a fost inspirat de metodologia Uniunii Europene și a fost realizat în cadrul proiectului „Date pentru Impact”, finanțat de USAID.