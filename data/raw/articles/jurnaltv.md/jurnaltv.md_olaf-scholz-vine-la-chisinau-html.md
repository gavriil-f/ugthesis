---
site: "jurnaltv.md"
archive: "https://web.archive.org/web/20240820081233/www.jurnaltv.md/news/ee8f548ed9853ad6/olaf-scholz-vine-la-chisinau.html"
url: "https://www.jurnaltv.md/news/ee8f548ed9853ad6/olaf-scholz-vine-la-chisinau.html"
language: ro
title: "Olaf Scholz vine la Chișinău"
publication: '[[JurnalTV]]'
published: '2024-08-15'
section: novosti
description: "Cancelarul Germaniei, Olaf Scholz, și președinții țărilor baltice vor vizita Republica Moldova în luna august. Anunțul a fost făcut astăzi de Președinția de la Chișinău. Cea din urmă vizită a unui cancelar german în țara noastră a avut loc în urmă cu 12 ani."
---

# Olaf Scholz vine la Chișinău

Cancelarul Germaniei, Olaf Scholz, și președinții țărilor baltice vor vizita Republica Moldova în luna august. Anunțul a fost făcut astăzi de Președinția de la Chișinău. Cea din urmă vizită a unui cancelar german în țara noastră a avut loc în urmă cu 12 ani.

Cancelarul federal al Germaniei, Olaf Scholz, va efectua o vizită de lucru în Republica Moldova pe 21 august, la invitația președintelui Maia Sandu.

COMUNICATUL PREȘEDINȚIEI:*"Această vizită subliniază relațiile bilaterale puternice dintre cele două țări, Germania fiind unul dintre cei mai importanți parteneri ai Republicii Moldova în procesul de modernizare și aderare a Republicii Moldova la Uniunea Europeană."*

De asemenea, pe 27 august, cu ocazia Zilei Independenței, Republica Moldova va fi vizitată de președinții celor trei țări baltice: Alar Karis, președintele Estoniei; Edgars Rinkēvičs, președintele Letoniei; și Gitanas Nausėda, președintele Lituaniei. Potrivit instituției prezidențiale, prezența acestor lideri la Chișinău este o dovadă a sprijinului constant pe care țările baltice îl acordă Republicii Moldova în parcursul european. Statele baltice, membre ale Uniunii Europene din 2004, reprezintă un model de succes în ceea ce privește creșterea nivelului de trai prin aderarea la blocul comunitar. În acești douăzeci de ani, salariile s-au triplat, iar nivelul de sărăcie s-a redus de două ori.