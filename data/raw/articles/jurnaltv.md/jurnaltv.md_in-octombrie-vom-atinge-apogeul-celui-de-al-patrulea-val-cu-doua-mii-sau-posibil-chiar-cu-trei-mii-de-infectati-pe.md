---
site: "jurnaltv.md"
archive: "https://web.archive.org/web/20240221094129/www.jurnaltv.md/news/3321f8adbd2699b3/in-octombrie-vom-atinge-apogeul-celui-de-al-patrulea-val-cu-doua-mii-sau-posibil-chiar-cu-trei-mii-de-infectati-pe-"
url: "https://www.jurnaltv.md/news/3321f8adbd2699b3/in-octombrie-vom-atinge-apogeul-celui-de-al-patrulea-val-cu-doua-mii-sau-posibil-chiar-cu-trei-mii-de-infectati-pe-"
language: ro
title: "În octombrie vom atinge apogeul celui de-al patrulea val - cu două mii sau, posibil, chiar cu trei mii de infectați pe zi"
publication: '[[JurnalTV]]'
published: '2021-09-17'
section: novosti
description: "Prognoze pesimiste în ceea ce privește numărul cazurilor noi de COVID în Republica Moldova. Se așteaptă o creștere în continuare, iar în octombrie vom atinge apogeul celui de-al patrulea val - cu două mii sau, posibil, chiar cu trei mii de cazuri pe zi. Declarațiile au fost făcute de către medici în cadrul emisiunii „Cabinetul din Umbră” de la Jurnal TV."
---

# În octombrie vom atinge apogeul celui de-al patrulea val - cu două mii sau, posibil, chiar cu trei mii de infectați pe zi

Prognoze pesimiste în ceea ce privește numărul cazurilor noi de COVID în Republica Moldova. Se așteaptă o creștere în continuare, iar în octombrie vom atinge apogeul celui de-al patrulea val - cu două mii sau, posibil, chiar cu trei mii de cazuri pe zi. Declarațiile au fost făcute de către medici în cadrul emisiunii „Cabinetul din Umbră” de la Jurnal TV.

Angela Paraschiv, șefa Catedrei de epidemiologie a USMF „Nicolae Testemițanu”: "În luna octombrie ne așteptăm la numărul maxim de cazuri. Probabil vom ajunge la două mii de cazuri zilnic, pe care le înregistram și în valul precedent. La sfârșitul lui octombrie probabil vom avea o scădere a numărului de cazuri."

Mihai Pâsla, conf. univ. la Școala de Management în Sănătate Publică: "*Eu sunt mai rezervat la prognoze. Cert este că ritmul de creștere a cazurilor e destul de mare, e de 30%. Cât timp va crește, depinde de mai mulți factori, de măsurile întreprinse."*

Rodica Rusu Gramma, conferențiar universitar la Școala de Management în Sănătate Publică.:*"Într-o pandemie regula de aur este emiterea mesajelor - trebuie să fie coordonată cu experți buni în comunicare care să lucreze zilnic cu fricile populației, cu nivelul de înțelegere a populației a situației."*

VITALIE CĂLUGĂREANU, prezentator al emisiunii „Cabinetul din umbră”:*"Am înțeles de la doamna Gavrilița, ea operează cu cifra de posibili trei mii de infectați pe zi. Credeți că sistemul va face față unui asemenea val?"*

Angela Paraschiv, șefa Catedrei de epidemiologie a USMF „Nicolae Testemițanu”.:*"Din punct de vedere teoretic, da suntem pregătiți, dar ceea ce vedem și în spitale deja avem peste 70% de paturi ocupate, respectiv probabil că vom ajunge iarăși la situația când nu vom avea unde interna pacienții pentru că este un număr cu mult mai mare comparativ cu valul precedent."*

Rodica Rusu Gramma, conferențiar universitar la Școala de Management în Sănătate Publică:*"Noi trebuie să înțelegem că deja, chiar dacă avem un număr mare de pacienți infectați, cu încetul trebuie să ajustăm și să adaptăm sistemul de sănătate să lucreze în condițiile COVID."*

Mihai Pâsla, conf. univ. la Școala de Management în Sănătate Publică.:*"Dacă noi mai facem un efort pentru a convinge mai multă lume și a accelera procesul de vaccinare, noi putem omite aceste trei mii de cazuri."*

Până în prezent, doar 21 la sută din populația Republicii Moldova s-a vaccinat împotriva Covid-19. Pentru a întrerupe lanțul pandemic însă, e nevoie ca cel puțin 70 la sută din populație să fie imunizată.