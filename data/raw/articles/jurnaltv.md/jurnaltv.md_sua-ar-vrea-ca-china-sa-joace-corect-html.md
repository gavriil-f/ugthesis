---
site: "jurnaltv.md"
archive: "https://web.archive.org/web/20240522063047/www.jurnaltv.md/news/9909d1b90e8488b4/sua-ar-vrea-ca-china-sa-joace-corect.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/9909d1b90e8488b4/sua-ar-vrea-ca-china-sa-joace-corect.html"
language: ro
title: "SUA ar vrea ca China să joace corect"
publication: '[[JurnalTV]]'
published: '2024-05-17'
section: novosti
description: "Washingtonul nu este de acord ca preşedintele chinez Xi Jinping să „joace pe două terenuri”, adică să consolideze legăturile Chinei și cu Occidentul, şi cu Rusia, a transmis joi diplomaţia americană. Potrivit Departamentului de Stat, deşi nu furnizează arme Rusiei, China susţine indirect industria de apărare a acesteia prin vânzarea de diferite piese şi echipamente, inclusiv componente de microelectronică, transmite AFP."
---

# SUA ar vrea ca China să joace corect

Washingtonul nu este de acord ca preşedintele chinez Xi Jinping să „joace pe două terenuri”, adică să consolideze legăturile Chinei și cu Occidentul, şi cu Rusia, a transmis joi diplomaţia americană. Potrivit Departamentului de Stat, deşi nu furnizează arme Rusiei, China susţine indirect industria de apărare a acesteia prin vânzarea de diferite piese şi echipamente, inclusiv componente de microelectronică, transmite AFP.

VEDANT PATEL, purtător de cuvânt al Departamentului de Stat:*"China nu poate avea și untul, şi banii pentru unt. China nu poate juca pe două terenuri şi să dorească relaţii (mai bune) cu Europa şi cu alte ţări (occidentale), în timp ce continuă să alimenteze cea mai mare ameninţare pentru securitatea europeană."*

Întrebat despre dorinţa exprimată recent de preşedintele chinez Xi Jinping de a vedea revenirea păcii pe continentul european, purtătorul de cuvânt al Departamentului de Stat a răspuns:

VEDANT PATEL, purtător de cuvânt al Departamentului de Stat:*"Din punctul nostru de vedere, soluţia este simplă: Rusia nu are decât să se retragă din Ucraina."*

După ce preşedintele chinez a efectuat un turneu european, în care s-a întâlnit cu Emmanuel Macron şi cu Ursula von der Leyen, Xi Jinping l-a primit joi la Beijing pe Vladimir Putin.

Xi, care l-a întâmpinat pe Putin la Beijing în prima vizită în străinătate din noul mandat prezidenţial al acestuia, a declarat că legăturile între China şi Rusia „nu sunt doar în interesul celor două ţări, ci şi benefice pentru pace”, iar „China este gata să colaboreze cu Rusia pentru a susţine echitatea şi dreptatea în lume”. La rândul său, Putin a afirmat că relația Moscova-Beijing este „un factor de stabilitate pe scena internaţională".

VLADIMIR PUTIN:*"Împreună, susţinem principiile dreptăţii şi o ordine democratică mondială care să reflecte realităţile multipolare, bazată pe legislaţia internaţională, cu un rol important al Națiunilor Unite."*

Cei doi au semnat un comunicat comun pentru întărirea „parteneriatului strategic global” chino-rus, a informat agenţia de presă oficială chineză Xinhua. La o conferinţă de presă comună, Putin şi-a exprimat „recunoştinţa” faţă de China pentru iniţiativele de pace în Ucraina, au transmis agenţiile de presă ruse preluate de AFP. Xi a declarat că „ambele părţi sunt de acord că o soluţie politică la criza din Ucraina”. Relaţiile ruso-chineze strânse sunt privite cu tot mai multă suspiciune în Occident. Washingtonul a stabilit o linie roşie pentru Beijing în privinţa livrării de armament pentru Moscova şi susţine că până acum nu există dovezi privind astfel de tranzacţii, scrie AFP, citată de Agerpres.