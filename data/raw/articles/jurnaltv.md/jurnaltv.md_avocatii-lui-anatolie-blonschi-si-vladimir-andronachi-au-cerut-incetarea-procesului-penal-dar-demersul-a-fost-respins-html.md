---
site: "jurnaltv.md"
archive: "https://web.archive.org/web/20240521170919/www.jurnaltv.md/news/410787d075a7bbcc/avocatii-lui-anatolie-blonschi-si-vladimir-andronachi-au-cerut-incetarea-procesului-penal-dar-demersul-a-fost-respins.html"
url: "https://www.jurnaltv.md/news/410787d075a7bbcc/avocatii-lui-anatolie-blonschi-si-vladimir-andronachi-au-cerut-incetarea-procesului-penal-dar-demersul-a-fost-respins.html"
language: ro
title: "Avocații lui Anatolie Blonschi și Vladimir Andronachi au cerut încetarea procesului penal, dar demersul a fost respins"
publication: '[[JurnalTV]]'
published: '2024-05-03'
section: novosti
description: "Cercetarea judecătoreasă în dosarul în care Vladimir Andronachi este învinuit de escrocherie și spălare de bani în proporții deosebit de mari, în „frauda bancară”, a fost reluată. Magistratul Gheroghe Balan a respins cererea avocaților lui Anatolie Blonschi și Andronachi de încetarea a procesului penal. Demersul a fost depus în cadrul unei ședințe din luna februarie curent. Apărătorii au invocat faptul că în cadrul urmăririi penale s-ar fi comis anumite ilegalități."
---

# Avocații lui Anatolie Blonschi și Vladimir Andronachi au cerut încetarea procesului penal, dar demersul a fost respins

Cercetarea judecătoreasă în dosarul în care Vladimir Andronachi este învinuit de escrocherie și spălare de bani în proporții deosebit de mari, în „frauda bancară”, a fost reluată. Magistratul Gheroghe Balan a respins cererea avocaților lui Anatolie Blonschi și Andronachi de încetarea a procesului penal. Demersul a fost depus în cadrul unei ședințe din luna februarie curent. Apărătorii au invocat faptul că în cadrul urmăririi penale s-ar fi comis anumite ilegalități.

VLADIMIR MOȘNEAGA, avocat:*"- Domnule avocat, ați depus cererea de încetare a procesului penal. Care au fost motivele?
- Sunt mai multe motive. Încălcarea procedurii. Încălcări la pornirea urmăririi penale, la atribuirea competenței, la reluarea procesului penal. Sunt încălcări esențiale efectuate cu încălcarea Codului de procedură penală."*

Procurorul de caz spune că a optat fără echivoc pentru respingerea demersului de încetarea a procesului penal.

GHEORGHE IAPĂRĂ, procuror:*"Am pledat pentru respingerea cererii ca fiind neîntemeiată. În cadrul urmăririi penale s-au respectat prevederile legale. Codul de procedură penală explică clar care este organul competent de a exercita urmărirea penală."*

Astfel, instanța a dispus reluarea cercetării judecătorești.

Până în prezent, în cadrul procesului penal au fost audiați patru martori ai acuzării, inclusiv mai mulți juriști și economiști, susține procurorul de caz.

GHEORGHE IAPĂRĂ, procuror:*"Erau angajați ai unor companii unde își avea sediul și aceste companii implicate în schema de escrocherie și spălare a banilor. Sunt și juriști și economiști."*

Procurorii îl acuză pe fostul deputat PD Vladimir Andronachi de escrocherie și spălare de bani în proporții deosebit de mari. Potrivit anchetei, Andronachi și complicele său Anatolie Blonschi au prejudiciat statul cu peste 26 de milioane de lei. Banii sustrași, în sumă de peste un milion de dolari şi aproximativ 800 de mii de euro, au fost spălați în contul altor companii afiliate organizației criminale conduse de Vladimir Plahotniuc, precum și în contul companiilor din cadrul grupului criminal organizat, condus de Vladimir Andronachi.

GHEORGHE IAPĂRĂ, procuror:*"Banii au fost sustrași din Banca de Economii. A fost încheiat un contract absolut defavorabil Bănci de Economii, iar urmare a rezilierii a acestuia, banii în sumă de 26 de milioane de lei au rămas în gestiunea întreprinderii care i-a obținut."*

Atât Vladimir Andonachi, cât și Anatolie Blonschi, pledează nevinovat. Pentru faptele incriminate cei doi riscă până la 15 și, respectiv, zece ani de închisoare.