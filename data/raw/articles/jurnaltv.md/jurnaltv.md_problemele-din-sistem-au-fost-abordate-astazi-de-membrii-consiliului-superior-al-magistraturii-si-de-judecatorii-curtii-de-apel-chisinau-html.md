---
site: "jurnaltv.md"
archive: "https://web.archive.org/web/20240204125322/www.jurnaltv.md/news/09a4ec26b2480a1a/problemele-din-sistem-au-fost-abordate-astazi-de-membrii-consiliului-superior-al-magistraturii-si-de-judecatorii-curtii-de-apel-chisinau.html"
url: "https://www.jurnaltv.md/news/09a4ec26b2480a1a/problemele-din-sistem-au-fost-abordate-astazi-de-membrii-consiliului-superior-al-magistraturii-si-de-judecatorii-curtii-de-apel-chisinau.html"
language: ro
title: "Problemele din sistem au fost abordate astăzi de membrii Consiliului Superior al Magistraturii și de judecătorii Curții de Apel Chișinău"
publication: '[[JurnalTV]]'
published: '2024-02-02'
section: novosti
description: "Din numărul necesar de 57 de judecători, cât ar trebui să fie la Curtea de Apel Chișinău, în funcție sunt doar 35. Anual, sunt examinate peste 43 de mii de dosare, iar fiecărui judecător îi reveni peste o mie de dosare în gestiune. Situația este îngrijorătoare având în vedere că în acest an, patru judecători vor atinge vârsta de pensionare. Problemele din sistem au fost abordate astăzi de membrii Consiliului Superior al Magistraturii și de judecătorii Curții de Apel Chișinău, în cadrul unor discuții publice."
---

# Problemele din sistem au fost abordate astăzi de membrii Consiliului Superior al Magistraturii și de judecătorii Curții de Apel Chișinău

Din numărul necesar de 57 de judecători, cât ar trebui să fie la Curtea de Apel Chișinău, în funcție sunt doar 35. Anual, sunt examinate peste 43 de mii de dosare, iar fiecărui judecător îi reveni peste o mie de dosare în gestiune. Situația este îngrijorătoare având în vedere că în acest an, patru judecători vor atinge vârsta de pensionare. Problemele din sistem au fost abordate astăzi de membrii Consiliului Superior al Magistraturii și de judecătorii Curții de Apel Chișinău, în cadrul unor discuții publice.

Un singur judecător la Curtea de Apel Chișinău are în gestiune aproximativ o mie 200 de dosare, în condițiile în care volumul maxim pe care îl poate examina real este de 400 de dosare.

GHENADIE MÂRA, președintele interimar al Curții de Apel Chișinău:*"Această tendință de creștere a numărului dosarului aflate pe rol este deoarece de la an la an avem tot mai puțini judecători în funcție. În anul 2023 au fost soluționate 70 de procente din cauze. Din 43 de 177 mii de cauze au fost soluționate 30 de mii 222."*

Conform datelor prezentate în cadrul discuțiilor publice, în anul curent la Curtea de Apel Chișinău s-au aflat pe rol 43 de mii 176 de dosare, dintre care peste 14 mii de cauze civile, șase mii 301 cauze penale, cinci mii 27 de dosare în materia judecătorului de instrucție și peste cinci mii de cauze contravenționale.

SERGIU CARAMAN, președinte interimar al CSM:*"Atunci când un judecător este chemat să judece de patru ori mai multe cauze decât poate să judece un om pierde și din calitatea actului care în final se pronunță, dar și din celeritatea și atunci evident că dosarele sunt judecate mult mai greu decât așteptările justițiabililor."*

Situația poate degenera și mai mult odată cu inițierea procedurii de Vetting.

GHENADIE MÂRA, președintele interimar al Curții de Apel Chișinău:*"Eventual în urma proceduri de Vetting există riscul ca să plece nu mai puțin de 50 de procente dintre judecătorii Curții de Apel Chișinău. În anul 2023 au plecat 7 judecători, nu știm dacă din cauza anume a Vettingului, dar cred că o cauză ar fi volumul mare de lucru."*

În acest sens, membrii Consiliul Superior al Magistraturii au propus mai multe soluții, printre care anunțarea de urgență a concursurilor de transfer temporar, dar și permanent la Curtea de Apel Chișinău, re-examinarea Regulamentului cu privire la distribuirea aleatorie a dosarelor pentru a evita blocajul în partea ce ține de repartizarea dosarelor, dar și medierea litigiilor în procedurile civile.

SERGIU CARAMAN, președinte interimar al CSM:*"Este un proiect de lege care vizează revizuirea hărții judiciare în acest sens CSM a propus și va susține ca Judecătoria Ungheni și Orhei cu toate sediile sale să fie arondate Curții de Apel Nord astfel ca o parte de dosare care ajung aici la Curtea de Apel Chișinău să fie redirecționate la Bălți. Consiliul Superior al Magistraturii urmează să vadă dacă putem transfera temporar judecători de la primele instanțe, aici la Curtea de Apel pentru ca aceștia să vină ajutor colegilor."*

În prezent, la Curtea de Apel Chișinău sunt în funcție doar 35 de judecători din 57 de magistrați necesari.