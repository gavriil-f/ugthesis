---
site: "jurnaltv.md"
archive: "https://web.archive.org/web/20241128130121/www.jurnaltv.md/ro/news/2014/11/1/tainele-divortului-familiei-arnaut-10071414/"
url: "http://www.jurnaltv.md/ro/news/2014/11/1/tainele-divortului-familiei-arnaut-10071414/"
language: ro
title: "Iordan, promovat de CSM"
publication: '[[JurnalTV]]'
section: politic
description: "Controversat, dar avansat &icirc;n fotoliul de vicepreședinte al Curții de Apel Chișinău. De o astfel de promovare a beneficiat judecătorul Iurie Iordan,..."
---

# Iordan, promovat de CSM

Controversat, dar avansat în fotoliul de vicepreședinte al Curții de Apel Chișinău. De o astfel de promovare a beneficiat judecătorul Iurie Iordan, propus astăzi șefului statului de către Consiliul Superior al Magistraturii pentru această funcție. Iordan este unul dintre judecătorii implicați în mai multe dosare scandaloase. A eliberat în arest la domiciliu traficanți de droguri și agresori, fiind implicat și în dosare politice.

La concurs s-au înscris inițial doi judecători de la Curtea de Apel Chișinău - Iurie Iordan și Elena Cobzac. Cea din urmă și-a retras însă candidatura. Prezent la ședința CSM, Iurie Iordan, singurul din competiție, nu a avut parte de multe întrebări. Nici deliberările nu au durat prea mult timp.

Potrivit procedurii, decizia CSM este remisă Președinției, iar șeful statului urmează să decidă dacă aprobă sau nu promovarea lui Iurie Iordan. În ultimii ani, de numele judecătorului Curții de Apel Chișinău sunt legate mai multe scandaluri. Presa a scris că, în 2013, Iurie Iordan a fost filmat în timp ce primea un plic de la două persoane. Ulterior, Inspecția Judiciară a stabilit că sunt bani de la sora sa cu scopul de a achita taxele pentru un teren. Multe dintre deciziile lui Iordan au bulversat opinia publică. De exemplu, el a fost cel care, alături de judecătorii Eugenia Conoval și Tudor Micu, a hotărât să plaseze în arest la domiciliu un bărbat care a torturat cu fierul de călcat şi a electrocutat mai multe persoane pe care le-a jefuit. Același complet a dictat arest la domiciliu pentru un individ prins cu 60 de kilograme de haşiş la vamă, catalogat de procurori ca fiind periculos. Pentru această hotărâre, el a fost criticat de procurori, dar și de către colegi din sistem. În replică, Iurie Iordan a cerut CSM-ului să sancționeze judecătorii care au criticat hotărârea. Iordan este și cel care a plasat în arest la domiciliu un bărbat de 31 de ani care prepara amfetamină în propriul garaj. Presa a mai scris că ar fi insistat pe examinarea cazului lui Grigore Petrenco în ședință închisă și că este printre judecătorii care l-a salvat de la închisoare pe fostul deputat al Partidului Democrat Valeriu Guma, condamnat la patru ani de închisoare în România pentru că a mituit, prin intermediari, un funcționar, iar în țara noastră este liber. Iordan a participat și în dosarele Filat, Șor, dar și în cel al manifestanților prezenți la protestul din luna aprilie, organizat de Platforma Demnitate și Adevăr. În cazul celor din urmă, Iordan a decis plasarea în arest preventiv.