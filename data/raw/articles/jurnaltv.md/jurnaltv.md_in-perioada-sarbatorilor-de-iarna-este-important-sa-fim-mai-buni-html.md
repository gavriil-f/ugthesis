---
site: "jurnaltv.md"
archive: "https://web.archive.org/web/20241127043509/www.jurnaltv.md/news/2b3b4eafdd751b80/in-perioada-sarbatorilor-de-iarna-este-important-sa-fim-mai-buni.html"
url: "https://www.jurnaltv.md/news/2b3b4eafdd751b80/in-perioada-sarbatorilor-de-iarna-este-important-sa-fim-mai-buni.html"
language: ro
title: "În perioada sărbătorilor de iarnă este important să fim mai buni"
publication: '[[JurnalTV]]'
published: '2020-12-16'
section: novosti
description: "În perioada sărbătorilor de iarnă este important să fim mai buni. Trăim într-o perioadă în care nu toți copiii se pot bucura de feeria acestor sărbători în sânul unei familii. Într-o astfel de situație sunt și cei peste 50 de copii de la Gimnaziul internat nr.3 din Strășeni. Anul acesta, o fundație de caritate a editat o carte plină cu poveștile scrise de acești copii. Cărțile vor putea fi procurate în mai multe librării, iar cu banii adunați va fi reconstruită cantina și sălile de sport ale instituției."
---

# În perioada sărbătorilor de iarnă este important să fim mai buni

În perioada sărbătorilor de iarnă este important să fim mai buni. Trăim într-o perioadă în care nu toți copiii se pot bucura de feeria acestor sărbători în sânul unei familii. Într-o astfel de situație sunt și cei peste 50 de copii de la Gimnaziul internat nr.3 din Strășeni. Anul acesta, o fundație de caritate a editat o carte plină cu poveștile scrise de acești copii. Cărțile vor putea fi procurate în mai multe librării, iar cu banii adunați va fi reconstruită cantina și sălile de sport ale instituției.

„Dăruiește magia unei povești” - este denumirea cărții scrise de elevii Gimnaziului internat din Strășeni. Copiii și-au depănat propria poveste pe filele acestei cărți, iar pentru că orice poveste are un final fericit, reprezentații fundației de caritate care a editat cartea, ne îndeamnă să contribuim la frumusețea acestei povești.

CESLAV CIUHRII, om de afaceri: "Ne-am gândit ca cei care duc lipsă de căldura de acasă, anume în familie să ne scrie câte o poveste. Așa că copiii de la gimnaziul nr.3, un gimnaziu internat ne-au scris câte o poveste, și-au pus câte o dorință. Noi am editat această carte cu poveștile copiilor și am scos-o în vânzare."

Coperta, acum albă, poate fi colorată, iar în rezultat - premiată.

CESLAV CIUHRII, om de afaceri:*"Pe copertă puteți să colorați și să decorați și cea mai frumoasă copertă va fi trimisă pe adresa de instagram a fundației noastre, iar cea mai frumoasă copertă va fi premiată cu un ipad."*

Banii adunați din vânzarea cărților vor fi dublați de către omul de afaceri Ceslav Ciuhrii.

CESLAV CIUHRII, om de afaceri:*"Banii care se vor aduna din vânzarea acestor cărți și din binefacerile din această perioadă vor fi folosiți pentru reconstrucția cantinei și sălile de sport din gimnaziul nr.3."*

În Gimnaziul internat nr.3 din Strășeni se află peste 50 de copii. Aceștia își doresc cel mai mult să simtă feeria sărbătorilor de iarnă în sânul unei familii. Campania se va desfășura în perioada 16 decembrie – 15 ianuarie.