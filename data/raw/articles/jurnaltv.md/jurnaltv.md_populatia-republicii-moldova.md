---
site: "jurnaltv.md"
archive: "https://web.archive.org/web/20240315122816/www.jurnaltv.md/news/553278b01d4678be/populatia-republicii-moldova-"
url: "https://www.jurnaltv.md/news/553278b01d4678be/populatia-republicii-moldova-"
language: ro
title: "Populația Republicii Moldova îmbătrânește într-un ritm accelerat"
publication: '[[JurnalTV]]'
published: '2022-09-30'
section: novosti
description: "Aproape fiecare a patra persoană din Republica Moldova are peste 60 de ani, iar jumătate dintre bărbați nici nu ajung să primească o pensie. Populația de vârstă reproductivă a plecat peste hotare, iar drept consecință avem o natalitate care scade necontenit."
---

# Populația Republicii Moldova îmbătrânește într-un ritm accelerat

Aproape fiecare a patra persoană din Republica Moldova are peste 60 de ani, iar jumătate dintre bărbați nici nu ajung să primească o pensie. Populația de vârstă reproductivă a plecat peste hotare, iar drept consecință avem o natalitate care scade necontenit.

Potrivit Biroului  Național de Statistică, ponderea persoanelor în vârstă de peste 60 de  ani este în creștere continuă. În ultimii cinci ani a crescut cel mai  mult ponderea celor din grupul de vârstă de 70-74 de ani – de la 12,3%,  la începutul anului 2018, până la 20,7%, la începutul anului curent.

DATELE BIROULUI NAȚIONAL DE STATISTICĂ:*"La începutul anului 2022, coeficientul de îmbătrânire a populației a  constituit 22,8%, ceea ce corespunde unui nivel înalt de îmbătrânire  demografică. Comparativ cu începutul anului 2018, acesta a înregistrat o  majorare cu 2,8 puncte procentuale."*

Demograful Valeriu Sainsus spune că problemă are o explicație -  populația de vârstă reproductivă a plecat din Republica Moldova, fapt ce  a condus la o natalitate scăzută.

VALERIU SAINSUS, demograf, doctor conferențiar ASEM:*"Țara este la a doua etapă de îmbătrânire, aceasta înseamnă că va crește  foarte mult nu doar numărul vârstnicilor, dar va crește foarte mult cota  generațiilor, care au vârsta de peste 70 de ani.  Tot în acest context, spunem că dacă gradul de îmbătrânire este peste 18  la sută, fără careva eforturi economice redresarea este practic  imposibilă. Noi avem unități administrative care deja au depășit 30%."*

Datele statistice arată că mărimea medie a pensiei pentru limită  de vârstă a fost de aproape 2 mii 600 de lei, pe 1 ianuarie curent. De  cele mai multe ori, acești bani nu acoperă coșul minim de existență, așa  că bătrânii sunt nevoiți să muncească.

DATELE BIROULUI NAȚIONAL DE STATISTICĂ*: "Conform Anchetei Forței de Muncă, în anul 2021, numărul persoanelor  vârstnice (de 60 de ani și peste), active din punct de vedere economic, a  fost de 80,3 mii de persoane, ceea ce constituie 9,2% din totalul  persoanelor active și 13,8% din populația totală din aceeași grupă de  vârstă."*

Contribuie o viață întreagă, dar nu mai ajung să primească o  pensie. Jumătate din bărbați decedează până a ajunge la vârsta de  pensionare.

VALERIU SAINSUS, demograf, doctor conferențiar ASEM:*"Realitățile din Republica Moldova spun că jumătate din bărbați nu ajung  la vârsta de pensii pentru că ei decedează sub vârsta de pensii și  cealaltă jumătate care depășesc vârsta de pensionare au probabilitatea  să recepționeze pensia doar trei ani. Este regretabil că în Republica Moldova că omul după o contribuție toată  viața nu-și poate asigura sau statul nu-i poate garanta un minim de  existență."*

Potrivit datelor BNS, populația lumii este într-un proces continuu  de îmbătrânire. La începutul anului curent, circa 771 milioane de  persoane de pe glob aveau 65 de ani și peste. Ponderea acestor persoane  în total populație s-a majorat de la 6%, în anul 1990, până la 10,0% în  anul curent, iar până în anul 2050 se estimează că aceasta va crește  până la 16%.