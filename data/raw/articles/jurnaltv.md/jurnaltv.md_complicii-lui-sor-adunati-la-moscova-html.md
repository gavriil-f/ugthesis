---
site: "jurnaltv.md"
archive: "https://web.archive.org/web/20240429044034/www.jurnaltv.md/news/5f0ed634afe1a834/complicii-lui-sor-adunati-la-moscova.html"
url: "https://www.jurnaltv.md/news/5f0ed634afe1a834/complicii-lui-sor-adunati-la-moscova.html"
language: ro
title: "Complicii lui Șor, adunați la Moscova"
publication: '[[JurnalTV]]'
published: '2024-04-22'
section: novosti
description: "Kremlinul își intensifică acțiunile pentru destabilizarea situației din Republica Moldova, susțin experții de la Chișinău în comentariile lor privind crearea la Moscova a blocului politic „Victorie/Pobeda”. Animatorul acestuia este fugarul Ilan Șor, care a subliniat principalul scop: boicotarea referendumului privind aderarea Republicii Moldova la Uniunea Europeană și pregătirea noii structuri pentru alegerile prezidențiale din toamnă."
---

# Complicii lui Șor, adunați la Moscova

Kremlinul își intensifică acțiunile pentru destabilizarea situației din Republica Moldova, susțin experții de la Chișinău în comentariile lor privind crearea la Moscova a blocului politic „Victorie/Pobeda”. Animatorul acestuia este fugarul Ilan Șor, care a subliniat principalul scop: boicotarea referendumului privind aderarea Republicii Moldova la Uniunea Europeană și pregătirea noii structuri pentru alegerile prezidențiale din toamnă.

În cadrul unui eveniment organizat într-un hotel de lux de la Moscova, Ilan Șor a făcut anunțul privind crearea blocului politic, „Victorie/ Победа”. Pe scenă au fost prezenți liderul partidului „Șansă”, Alexei Lungu, cel al formațiunii politice „Renaștere”, Natalia Parasca, deputații Marina Tauber, Reghina Apostolova, Denis Ulanov, Vadim Fotescu, Vasile Bolea, Alexandr Nesterovschi și Irina Lozovan. De la Comrat au fost chemați bașcanul Evghenia Guțul și președintele Adunării Populare, Dmitri Konstantinov.

ILAN ȘOR, oligarh fugar:*"Vreau să anunțăm crearea blocului politic „Victorie/ Победа”. A venit momentul, deoarece nu putem să ne permitem să mai așteptăm. Statul nostru a fost adus până la sărăcie, lipsă totală a libertății cuvântului, furt total. Se află pe marginea prăpastiei. Avem în față două evenimente importante - alegerile prezidențiale și referendumul. Aceste două evenimente ne vor determina viitorul țării noastre."*

Noul proiect al lui Șor a fost sprijinit de către unii artiști de la Moscova, printre care Nikolai Baskov, Filip Kirkorov și Jasmin, soția fugarului.

Toți au cântat piese în limba română, căreia i-au spus „moldovenească”. Nu este clar, deocamdată, dacă artiștii au reușit să obțină dreptul de a cânta aceste piese de la autori.

Primul care a reacționat la cele întâmplate la Moscova a fost ministrul al Infrastructurii, Andrei Spânu.

COMENTARIUL LUI ANDREI SPÂNU:*"O țară întreagă i-a văzut pe trădătorii de țară la Moscova. Cred că putem spune clar: la Moscova s-a creat blocul criminal organizat Victoria/Pobeda. S-au creat la Moscova, lângă Kremlin, ca să fie clar pentru cine lucrează și pe cine servesc. Totuși, nu toți sunt acolo pe scenă. O parte se ascunde la Chișinău, în spatele la tot felul de partide. În următorii ani trebuie să scăpăm de ei."*

Experții spun că Moscova mizează pe structura lui Șor ca pe o pârghie în războiul hibrid, pe care îl duce în Republica Moldova. „Kremlinul urmărește să preia controlul asupra deciziilor luate la Chișinău”, ne-a declarat analistul politic Ion Tăbârță.

ION TĂBÂRȚĂ, analist politic:*"Pentru acesta ei elaborează mi multe scenarii unul dintre care este lansarea a mai multor proiecte politice pe un spectru cât mai mare pe eșichierul politic din Republica Moldova. Principalul actor politic anunțat deschis și susținut de către Kremlin este acest bloc „Victorie”, care nu estet altceva decât fostul partid Șor reambalat într-o nouă etichetă după interzicerea și scoaterea înafara legii a acestui partid. Este clar că Rusia duce un joc complex în perspectiva ca să preia controlul asupra deciziilor politice după alegerile parlamentare din 2025."*

Unii dintre participanții la evenimentul de la Moscova au făcut, în ultima perioadă, mai multe vizite în Rusia, unde s-au întâlnit cu inclusiv cu Vladimir Putin. Reamintim că în 2023, Partidul „Şor” a fost scos în afara legii pentru tentative de destabilizare a Republicii Moldova în interesul Rusiei.