---
site: "jurnaltv.md"
archive: "https://web.archive.org/web/20241125184054/www.jurnaltv.md/news/94e8f37539014889/ong-urile-de-media-cer-retragerea-controversatului-proiect-de-amendare-a-codului-audiovizualului.html?utm_source=RSS&utm_medium=RSS&utm_campaign=RSS"
url: "https://www.jurnaltv.md/news/94e8f37539014889/ong-urile-de-media-cer-retragerea-controversatului-proiect-de-amendare-a-codului-audiovizualului.html"
language: ro
title: "ONG-urile de media cer retragerea controversatului proiect de amendare a Codului audiovizualului"
publication: '[[JurnalTV]]'
published: '2020-12-08'
section: novosti
description: "Mai multe organizații neguvernamentale de media cer retragerea controversatului proiect de amendare a Codului audiovizualului, votat săptămâna trecută în prima lectură, cu încălcarea procedurii, de majoritatea parlamentară PSRM-ȘOR. ONG-urile au adresat o scrisoare deschisă președintelui ales, președintelui în exercițiu, dar și mai multor diplomați. Organizațiile semnatare susțin că proiectul intrat în procedură legislativă îngrădește drepturile și libertățile jurnaliștilor. Purtatorul de cuvânt al Maiei Sandu ne-a spus că președintele ales va cere anularea tuturor legilor votate săptămâna trecută de alianța PSRM- ȘOR. Zinaida Greceanîi, dar și purtătorul de cuvânt al lui Igor Dodon ne-au ignorat și astăzi apelurile telefonice."
---

# ONG-urile de media cer retragerea controversatului proiect de amendare a Codului audiovizualului

Mai multe organizații neguvernamentale de media cer retragerea controversatului proiect de amendare a Codului audiovizualului, votat săptămâna trecută în prima lectură, cu încălcarea procedurii, de majoritatea parlamentară PSRM-ȘOR. ONG-urile au adresat o scrisoare deschisă președintelui ales, președintelui în exercițiu, dar și mai multor diplomați. Organizațiile semnatare susțin că proiectul intrat în procedură legislativă îngrădește drepturile și libertățile jurnaliștilor. Purtatorul de cuvânt al Maiei Sandu ne-a spus că președintele ales va cere anularea tuturor legilor votate săptămâna trecută de alianța PSRM- ȘOR. Zinaida Greceanîi, dar și purtătorul de cuvânt al lui Igor Dodon ne-au ignorat și astăzi apelurile telefonice.

Organizațiile neguvernamentale de media îi atenționează pe Maia Sandu și Igor Dodon, precum și pe ambasadorii Uniunii Europene, Statelor Unite și pe șeful Oficiului Consiliului Europei în Republica Moldova cu privire la impactul periculos pe care îl poate avea proiectul de amendare a Codului audiovizualului votat de PSRM și deputații lui Șor.

APELUL ONG-URILOR DIN MEDIA:*"Proiectul a fost votat de deputații PSRM, ai Partidului Șor și ai platformei „Pentru Moldova”, fără respectarea condițiilor legale de transparență decizională, fără avizele necesare și fără dezbateri în ședință plenară."*

ONG-urile consideră că reducerea cotelor medii zilnice de programe audiovizuale locale, ar descuraja investițiile în crerea de produse mediatice autohtone. Făcând referire prevederea proiectului de lege ce presupune reducerea programelor audiovizuale locale în limba română de la 80 la sută la 60 la sută.

APELUL ONG-URILOR DIN MEDIA:*"Solicităm implicarea hotărâtă a Domniilor voastre pentru ca, împreună, să zădărnicim adoptarea unor legi motivate de interese politice, în măsură să deturneze dezvoltarea mass-mediei pe principii democratice și să îngrădească drepturile și libertățile jurnaliștilor."*

Proiectul de lege cu privire la modificarea și completarea Codului serviciilor media audiovizuale al Republicii Moldova a fost votat în legislativ pe trei decembrie de deputații socialiști, cei de la ȘOR și de transfugii de la Pentru Moldova. Între altele, proiectul redeschide piața moldovenească a audiovizualului pentru programele propagandistice rusești. Autorii proiectului de lege Bogdan Țârdea, Vasile Bolea și Adrian Lebedinschi propun reducerea duratei zilnice a emisiunilor locale, transmise în cadrul serviciilor de televiziune după cum urmează: – de la 8 ore, la 6 ore pentru furnizorii publici regionali de servicii media; – de la 4 ore, la 3 ore pentru furnizorii privaţi regionali de servicii media; – de la 2 ore, la 1 oră pentru furnizorii privaţi locali de servicii media. Responsabilii Ambasadei Statelor Unite, cei de la Oficiul Consiliului Europei și de Delegația Uniunii Europene ne-au spus că vor reveni cu o reacție la acest subiect.