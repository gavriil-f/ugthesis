---
site: "jurnaltv.md"
archive: "https://web.archive.org/web/20240522070130/www.jurnaltv.md/news/10ed6e2f282718b5/start-festivalului-traditiilor-romanesti.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/10ed6e2f282718b5/start-festivalului-traditiilor-romanesti.html"
language: ro
title: "Start Festivalului tradițiilor românești"
publication: '[[JurnalTV]]'
published: '2024-05-17'
section: novosti
description: "Festivalul tradițiilor românești a fost inaugurat astăzi la Grădina botanică din Chișinău. Zeci de meșteri populari din Bucovina, Banat, Maramureș sau Oltenia au adus multe obiecte de artizanat, la care au lucrat cu sârguință. Oamenii spun că își doresc mult ca lucrările pe care le-au confecționat să fie apreciate și aici. Unele secrete ale meseriei le-a aflat Ana Neamțu."
---

# Start Festivalului tradițiilor românești

Festivalul tradițiilor românești a fost inaugurat astăzi la Grădina botanică din Chișinău. Zeci de meșteri populari din Bucovina, Banat, Maramureș sau Oltenia au adus multe obiecte de artizanat, la care au lucrat cu sârguință. Oamenii spun că își doresc mult ca lucrările pe care le-au confecționat să fie apreciate și aici. Unele secrete ale meseriei le-a aflat Ana Neamțu.

ANA NEAMȚU, reporter Jurnal TV:*"Haine, accesorii, veselă și unelte din lemn. Sunt doar câteva dintre lucrurile pe care le-au adus la Chișinău meșterii populari din Maramureș, Transilvania, Oltenia, Moldova, Banat sau Bucovina. Deși drumul a fost unul lung și, pe-alocuri, anevoios, oamenii spun ca efortul a meritat din plin."*

NICOLETA MITROI, meșter popular din Muntenia:*"Am venit cu o ceramică inspirată din ceramicele neolitice românești. Este o ceramică realizată în întregime manual, sără roata olarului. Este pictată pe crud, este frecată pe piatră, arse în cuptoare speciale la 900 de grade. Este respectată întocmai tehnica neolitică a vaselor de ceramică."*

Meșteșugarii spun cu regret că tinerii nu sunt prea interesați să păstreze practicile și tradițiile din străbuni.

VASILE ȘUȘCA, meșter popular din Maramureș:*"Vedeți că ceea ce lucrăm noi e pe cale să dispară și e trist pentru mine, pentru că pierdem identitatea. Suntem o mână de oameni care mai încercăm să păstrăm ce se mai poate păstra."*

Acest meșter a făcut drum lung de la Bistrița-Năsăud până la Chișinău. L-am zărit în timp ce cosea pe o bucată de piele. Leon Burbulea spune că munca este una migăloasă, însă roadele sunt îmbucurătoare.

LEON BURBULEA, meșter popular din Transilvania:*"Nu e chiar așa de ușor, dar nici nu este greu. Trebuie să ai un pic de îndemânare, un pic de talent, pentru că nu oricine poate face asta."*

Vizitatorii ne-au mărturisit că își doresc să-i susțină pe meșteri, pentru că aceștia au depus un efort enorm nu doar în lucrările pe care le-au realizat, dar și pentru că au parcurs o cale lungă până la Chișinău.

NINA SLUTU-SOROCEANU, scriitoare:*"Eu cred că noi toți cei care prețuim tradiția și poporul nostru, nu putem să nu venim, să nu admirăm, să nu-i felicităm pe acești meșteri care care iată de față cu noi produc, iar noi vedem și ne inspirăm."*

Festivalului Tradițiilor Românești este la a doua ediție. Evenimentul organizat sub înaltul patronaj al președintelui României va fi deschis până duminică, 19 mai.