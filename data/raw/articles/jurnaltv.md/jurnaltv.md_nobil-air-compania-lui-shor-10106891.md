---
site: "jurnaltv.md"
archive: "https://web.archive.org/web/20241208143246/www.jurnaltv.md/ro/news/2015/3/19/nobil-air-compania-lui-shor-10106891/"
url: "http://www.jurnaltv.md/ro/news/2015/3/19/nobil-air-compania-lui-shor-10106891/"
language: ro
title: "Shor respinge acuzaţiile"
publication: '[[JurnalTV]]'
section: politic
description: "Controversatul om de afaceri Ilan Shor, care are statut de bănuit &icirc;n dosarul jafului de miliarde de la BEM şi Banca Socială, a ieşit astăzi &icirc;n..."
---

# Shor respinge acuzaţiile

Controversatul om de afaceri Ilan Shor, care are statut de bănuit în dosarul jafului de miliarde de la BEM şi Banca Socială, a ieşit astăzi în faţa presei. Fostul preşedinte al Consiliului de Administraţie al BEM a respins toate acuzaţiile precum că ar fi furat miliarde de lei din cele două bănci prin intermediul unor credite neperformante. Mai mult, Shor nu exclude că va ataca Republica Moldova într-o instanță internațională pentru a anula decizia CSJ prin care Banca de Economii a revenit în proprietatea statului.

Ilan Shor a ieşit în faţa jurnaliştilor cu un discurs pe care l-a citit de pe foaie şi nu a acceptat întrebări. El a declarat că situaţia de la Banca de Economii nu este rezultatul unui furt, ci o urmare directă a acţiunilor de diversiune ale unor politicieni, fără însă a spune despre cine este vorba. Omul de afaceri a declarat că el a administrat corect Banca de Economii şi că pe durata mandatului său, a redus procentul creditelor neperformante de la 47 la 20 la sută, dar şi că nu ar avea nicio datorie faţă de Banca Socială. El a respins acuzaţiile lansate la adresa sa de către fostul ministrul al Finanţelor, Veaceslav Negruţa şi fostul deputat, Veaceslav Ioniţă, subliniind că gaura din activele Băncii de Economii a apărut în 2013, atunci când cei doi se aflau în funcții de răspundere.

Veaceslav Ioniţă și Veaceslav Negruţa și-au publicat reacțiile pe o rețea de socializare. "Are loc o încercare grosolană de manipulare a opiniei publice, prin mixarea datelor referitoare la BEM", a scris Ioniță. "Nu pot şi nu am dreptul să comentez textele scrise în laboratoarele mobile ale prietenilor şi colegilor de afaceri ale cetăţeanului, care a fost "convins" de dosarele care planează asupra sa să citească poveşti. Poveşti, care au scop să distragă atenţia de la creatura ce le-a reuşit", scrie, la rândul său, fostul ministru al Finanțelor. Shor s-a adresat cu un mesaj şi faţă de liderul PSRM, Igor Dodon, care recent a publicat mai multe informații despre creditele acordate de Banca socială lui Ilan Shor și firmelor sale. Controversatul om de afaceri sugerează că l-ar fi finanțat pe ex-comunist în campania pentru alegerile locale din 2011 și îi dă de înțeles că ar face mai bine să recunoască asta.

Igor Dodon a comentat pe o reţea de socializare. A sugerat că Shor a finanțat de fapt Partidul Comuniștilor și a calificat conferința acestuia drept o culme a aroganței. "Ilan Shor crede că participarea la nunta lui și relațiile personale din anii 2010-2011 pot justifica tăcerea despre furturile de miliarde și fărădelegile lui din sistemul bancar", a scris Dodon pe internet.

Menţionăm că Ilan Shor a fost audiat de două ori în dosarul penal deschis de Procuratura Anticorupție pe marginea fărădelegilor de la BEM și Banca Socială, iar recent procurorii au pus sechestru pe o parte din bunurile sale.