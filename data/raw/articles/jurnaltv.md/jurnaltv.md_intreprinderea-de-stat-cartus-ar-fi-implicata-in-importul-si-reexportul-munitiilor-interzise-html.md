---
site: "jurnaltv.md"
archive: "https://web.archive.org/web/20241212073559/www.jurnaltv.md/news/d84b51e52c746945/intreprinderea-de-stat-cartus-ar-fi-implicata-in-importul-si-reexportul-munitiilor-interzise.html"
url: "https://www.jurnaltv.md/news/d84b51e52c746945/intreprinderea-de-stat-cartus-ar-fi-implicata-in-importul-si-reexportul-munitiilor-interzise.html"
language: ro
title: "Întreprinderea de Stat ”Cartuș” ar fi implicată în importul și reexportul munițiilor interzise"
publication: '[[JurnalTV]]'
published: '2021-09-24'
section: novosti
description: "Deși sunt interzise pentru vânzare și nu sunt importate sau reexportate, cartușele expansive au figurat într-o schemă ilegală, aplicată de o întreprindere de stat din Republica Moldova. Este vorba de rețeaua ”Cartuș”, care, din 2019 până în 2021, a adus la Chișinău, iar ulterior a reexportat patru loturi mari de cartușe. Pentru fiecare lot, magazinul ar fi încasat aproximativ un milion de euro. Dezvăluirile au fost făcute de fostul șef al MoldATSA, Sorin Stati. Directorul Întreprinderii de Stat „Cartuș” susține că acuzațiile reprezintă „aberații, tâmpenii și marasm”."
---

# Întreprinderea de Stat ”Cartuș” ar fi implicată în importul și reexportul munițiilor interzise

Deși sunt interzise pentru vânzare și nu sunt importate sau reexportate, cartușele expansive au figurat într-o schemă ilegală, aplicată de o întreprindere de stat din Republica Moldova. Este vorba de rețeaua ”Cartuș”, care, din 2019 până în 2021, a adus la Chișinău, iar ulterior a reexportat patru loturi mari de cartușe. Pentru fiecare lot, magazinul ar fi încasat aproximativ un milion de euro. Dezvăluirile au fost făcute de fostul șef al MoldATSA, Sorin Stati. Directorul Întreprinderii de Stat „Cartuș” susține că acuzațiile reprezintă „aberații, tâmpenii și marasm”.

Potrivit  informațiilor obținute fostul șef MoldATSA, Sorin Stati, astfel de  cartușe pot fi importate, exportate şi comercializate doar de organele  cu atribuții în domeniul apărării naţionale, securităţii statului şi  ordinii publice. Asta înseamnă, în opinia sa, că magazinul de arme  importă și exportă muniții interzise prin lege.

SORIN STATI, fost șef al MoldATSA:*"Ilegal, în Republica Moldova se importau muniții cu destinație militară,  iar actele erau falsificate în așa fel încât să prezinte că sunt  muniții de uz civil. Schema a fost pusă la cale pentru a importa din  Uniunea Europeană aceste muniții de uz militar și de a face ilegal  reexport în Belarus. Iar Belarus, din câte știm, este sub sancțiunea UE  și Statelor Unite în ceea ce privește achiziția de arme și muniții  militare."*

Banii pentru muniții erau expediați în avans de către  intermediari, deoarece magazinul nu avea suficiente surse pentru a face  față cheltuielilor.

SORIN STATI, fost șef al MoldATSA:*"Prețul unui cartuș variază între 1 și 2 euro, iar dacă noi admitem că ei  au o cantitate de peste 24 de milioane de cartușe, atunci este vorba de  o sumă impunătoare și, din câte știu, banii la Î.S ”CARTUȘ” veneau în  avans, cel puțin asta mi s-a comunicat. - Să înțelegem că banii veneau  din Belarus? - Da. Banii veneau prin intermediari, nu direct. Banii  veneau în avans, CARTUȘ efectua achiziția și se importa totul sub  documente false. Actele erau perfectate și se vindeau către persoane  intermediare ca mai apoi să ajungă în Belarus."*

După ce a primit toate informațiile, Sorin Stati a mers să  comunice despre schema ilegală instituțiilor competente. Cazul nu a  suscitat însă interes pentru autorități.

SORIN STATI, fost șef al MoldATSA:*"Anumiți factori de decizie din cadrul IGP și INI au depus tot efortul ca  materialul să nu fie înregistrat. După care s-a adresat la Procuratura  pentru Combaterea Crimelor Organizate și Cauzelor Speciale, pentru a fi  inițiat un dosar, iar de acolo a fost făcută înaintare ca să se ocupe  Serviciul Vamal. Din câte am văzut nu a fost mare interes din partea  Procuraturii. În schimb, a reacționat organul de  urmărire penală din cadrul Serviciului Vamal, care a inițiat o cauza  penală."*

Potrivit șefului Centrului pregătire de foc, Vladimir Dănilă, Î.S  ”CARTUȘ” arendează depozitul, dar ce păstrează în interior nu știe  nimeni.

VLADIMIR DĂNILĂ, șeful Centrului pregătire de foc:*"- Vrem să ne spuneți dacă Î.S CARTUȘ arendează aici vreun depozit?  - Da, arendează. - Și ce păstrează în interior? - Produsele lor pe care  le comercializează. Noi nu cunoaștem mai multe detalii. - Să înțelegem  că nu sunteți la curent ce aduce aici Întreprinderea de Stat? - Doar la  general."*

Sorin Stati ne-a mai comunicat că, până a fi schimbată conducerea  Serviciului Vamal, Î.S CARTUȘ își putea vămui munițiile, acum, însă nu  le mai poate scoate din depozit.

SORIN STATI, fost șef al MoldATSA:*"Nu degeaba ultimul lot a fost blocat de Serviciul Vamal. S-a  întâmplat după ce s-a schimbat conducerea.  Înseamnă că pe  timpul administrării Ministerului de Interne de către Pavel Voicu era  aplicată această schemă prin care era dusă în eroare UE, partenerii  noștri de dezvoltare, iar armamentul ajungea în Bielorusia, chiar dacă  existau anumite sancțiuni."*

Directorul Întreprinderii de Stat ”CARTUȘ”, Vasile Gondiu, neagă  acuzațiile și susține că această agitație este generată de concurenții  care vor să-l înlăture de pe piață.

VASILE GONDIU:*"Aiureli, aberații, tâmpenii și marazm, punct! - Dar de unde s-ar fi  luat asemenea informații și de ce au apărut acum? - Concurenții noștri.  Ei au început încă de anul trecut să ne scufunde și să ne elimine de pe  piață. Este și o cerere la Procuratură, iar procesul e în derulare."*

Șeful PCCOCS, Ion Caracuian nu a putut să ne ofere mai multe  informații pe marginea acestui caz, întrucât la moment sunt desfășurate  investigații primare. În schimb, Inspectoratul General al Poliției  cunoaște despre ilegalitățile comise de întreprindere și susține că  ilegalitățile sunt investigate de polițiști.

INSPECTORATUL GENERAL AL POLIȚIEI:*"Colegii noștri dispun de așa gen de informații, de ceva timp. Pe acest  caz deja este desfășurată o investigație internă cu verificarea  minuțioasă a întregului proces de import/export al munițiilor de orice  tip. În cadrul primelor investigații au fost constatate unele abateri în  cadrul implementării unor proceduri. După finisarea investigațiilor vom  putea veni cu mai multe detalii."*

În termeni de specialitate, gloanțele expansive care ar fi  depozitate de către Î.S. CARTUȘ au căpătat calificativul de „florile  morții”, deoarece, în momentul atingerii țintei, crește în diametru,  multiplicând efectul. Când lovesc o persoană, se deschid ca o floare. De  aici provine numele lor amenințător – „florile morții”. Aceste cartușe  nu pot fi comercializate în magazinele de arme. Vom reveni la acest  subiect.