---
site: "jurnaltv.md"
archive: "https://web.archive.org/web/20240703144248/www.jurnaltv.md/news/e3a1b004ec31790c/israel-scandal-urias-cu-diplome-false.html"
url: "http://www.jurnaltv.md/news/e3a1b004ec31790c/israel-scandal-urias-cu-diplome-false.html"
language: ro
title: "Israel, scandal uriaș cu diplome false"
publication: '[[JurnalTV]]'
published: '2018-12-04'
section: novosti
description: "În Israel este în plină desfășurare un amplu scandal izbucnit în medicină. Aproximativ 40 de doctori și farmaciști din această țară au fost reținuți în cadrul unei operațiuni speciale, care a fost numită „Licență pentru a ucide”. Ei sunt acuzați că activau în baza unor diplome false, care ar fi fost emise inclusiv în Republica Moldova. Avocații celor arestați spun însă că învinuiții se declară nevinovați."
---

# Israel, scandal uriaș cu diplome false

În Israel este în plină desfășurare un amplu scandal izbucnit în medicină. Aproximativ 40 de doctori și farmaciști din această țară au fost reținuți în cadrul unei operațiuni speciale, care a fost numită „Licență pentru a ucide”. Ei sunt acuzați că activau în baza unor diplome false, care ar fi fost emise inclusiv în Republica Moldova. Avocații celor arestați spun însă că învinuiții se declară nevinovați.

Potrivit presei israeliene, cei 40 de medici și farmaciști sunt cercetați pentru că și-ar fi cumpărat diplomele de licență. Ei s-ar fi declarat absolvenți ai unor Universități de Medicină din Armenia, dar actele ar fi fost falsificate în altă parte, inclusiv în Republica Moldova. Autoritățile din Israel au adăugat că trebuie să mai audieze alte câteva zeci de persoane, care au statut de bănuit sau sunt doar martori în acest dosar de proporții. Responsabilii spun că suspecții au prezentat așa-numitele diplome de licență la Ministerul Sănătății din Israel și în baza lor au obținut locuri de muncă, inclusiv în instituții medicale de prestigiu. Actele erau întocmite în limba arabă și toți cei arestați sunt arabi din Israel. Primele suspiciuni au apărut în mai 2017, după ce Ministerul Sănătății din Israel a primit o scrisoare în acest sens de la o persoană care a dorit să-și păstreze anonimatul. Ulterior, această sursă și-a dezvăluit identitatea și a dat detalii despre caz . Era vorba despre șeful Asociației Stomatologilor Arabi din Israel, care a constatat că unii tineri se pomeneau cu licență și „terminau” Medicina mult mai repede decât ar fi trebuit, adică într-un an - doi, în loc de cinci sau șase ani. Descoperirea a fost făcută după o vizită în Republica Moldova. Astfel, președintele Asociației Stomatologilor Arabi din Israel a constatat că există o întreagă rețea de falsificatori cu sedii în țara nostră, Armenia, dar și în Fâșia Gaza. Potrivit aceleiași surse, cel care se dorea medic sau farmacist trebuie să plătească 15 mii de euro, după care primea o așa-numită diplomă de licență. În total, ar fi fost falsificate peste 200 de astfel de documente. Pe de altă parte, avocații celor arestați spun că acuzațiile sunt nefondate și exagerate, iar clienții lor le resping. Apărătorii au adăugat că învinuiții au susținut examene în Israel, înainte de angajare. Acuzațiile au fost respinse și de rectorul Universității de Stat de Medicină din capitala Armeniei, care ar fi sugerat că astfel de lucruri necurate s-ar fi putut întâmpla doar în unele instituții private, mai scrie presa din Israel. Aceste afirmații au fost confirmate și de o anchetă a serviciilor speciale de la Erevan, care au descoperit o serie de falsuri. Subiectul a fost discutat și în legislativul armean. Autoritățile de la Chișinău n-au reacționat deocamdată. Anterior, s-a vorbit însă despre existența unor cazuri de falsificare a permiselor de ședere în Republica Moldova pentru unii tineri din Israel, care învățau la Medicină.