---
site: "jurnaltv.md"
archive: "https://web.archive.org/web/20240601084505/www.jurnaltv.md/news/ae39d23f94629b5b/peste-doua-milioane-de-oameni-recenzati.html"
url: "https://www.jurnaltv.md/news/ae39d23f94629b5b/peste-doua-milioane-de-oameni-recenzati.html"
language: ro
title: "Peste două milioane de oameni recenzați"
publication: '[[JurnalTV]]'
published: '2024-05-31'
section: novosti
description: "În perioada 8 aprilie - 30 mai de desfășurare a Recensământului populației, au fost recenzate un milion 476 de mii de locuințe și au fost intervievate două milioane 167 de mii de persoane. În continuare, există cazuri de refuz de participare la recensământ, a declarat astăzi directorul Biroului Național de Statistică, Oleg Cara."
---

# Peste două milioane de oameni recenzați

În perioada 8 aprilie - 30 mai de desfășurare a Recensământului populației, au fost recenzate un milion 476 de mii de locuințe și au fost intervievate două milioane 167 de mii de persoane. În continuare, există cazuri de refuz de participare la recensământ, a declarat astăzi directorul Biroului Național de Statistică, Oleg Cara.

În ceea ce privește numărul locuințelor recenzate, sunt incluse cele ocupate, secundare și cele neocupate. O cifră delimitată pe categorii va fi clară la etapa de procesare a datelor. La fel e și în cazul populației recenzate. Acest număr include populația cu reședință obișnuită, cât și persoane care nu fac parte din categoria respectivă.

OLEG CARA, director BNS:*"Ritmuri mai sporite sunt înregistrate în raioanele Anenii Noi, Ungheni, Glodeni, Fălești, Florești, Orhei. În același timp, ritmuri mai joase față de media pe țară sunt înregistrate în municipii, în special în municipiul Chișinău."*

De la începutul recensământului au fost înregistrate 2500 de apeluri la linia verde din partea cetățenilor. Majoritatea ține de asigurarea contactelor cu recenzorii, în alte cazuri, cetățenii sunt îngrijorați că recenzorul nu a ajuns la casele lor.

În continuare, există și cazuri de refuz de participare la recensământ.

OLEG CARA, director BNS:*"Cu părere de rău, mai sunt cazuri de obstrucționare a activității de recenzare, sunt cazuri de abuz verbal, dar sunt cu părere de rău și fizică. Sunt o serie din incidente care necesită implicarea Poliției."*

Recensământul populației și locuințelor a fost lansat pe 8 aprilie și se va desfășura până pe 7 iulie. Circa patru mii de recenzori merg din casă în casă pentru a aduna informații despre numărul cetățenilor, vârstă, sex, etnie, educație, ocupare, locuințe și condiții de trai.