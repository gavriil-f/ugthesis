---
site: "jurnaltv.md"
archive: "https://web.archive.org/web/20241103212132/www.jurnaltv.md/news/6ccb984617760aaf/la-105-ani-a-mers-la-vot.html"
url: "https://www.jurnaltv.md/news/6ccb984617760aaf/la-105-ani-a-mers-la-vot.html"
language: ro
title: "La 105 ani a mers la vot"
publication: '[[JurnalTV]]'
published: '2024-11-03'
section: novosti
description: "Cel mai în vârstă alegător din Republica Moldova are 105 ani! Îi zice Constantin Cojocaru și este din localitatea Sofia, raionul Hâncești. Omul a votat pentru prima oară când era cetățean al României întregite, iar de atunci încoace nici nu mai ține minte la câte alegeri a fost."
---

# La 105 ani a mers la vot

Cel mai în vârstă alegător din Republica Moldova are 105 ani! Îi zice Constantin Cojocaru și este din localitatea Sofia, raionul Hâncești. Omul a votat pentru prima oară când era cetățean al României întregite, iar de atunci încoace nici nu mai ține minte la câte alegeri a fost.

CONSTANTIN COJOCARU:*"Păi, dacă m-am născut în România Mare și am trăit bine. Se vede că era mai bine cu românii, că aveam mai mulți gospodari. Am votat la români de două ori. Am fost la votare că eram obligat."*

În 1944, Constantin Cojocaru a fost deportat în Siberia, unde și-a petrecut nouă ani din viață.

CONSTANTIN COJOCARU:*"Nouă ani am fost în Siberia. Întâi a fost mai rău. Am ajuns în pădure. Nu aveam unde trăi. Au făcut oamenii bordei, după aceea au făcut case. Am făcut și eu o căsuță."*

Deși provine dintr-o familie de intelectuali și visa să facă școală, bărbatul a fost nevoit să renunțe la studii și să muncească pentru a-și întreține familia.

CONSTANTIN COJOCARU:*"Patru copii, șase nepoți și doi strănepoți. Am 70 de ani stagiu de muncă. Dacă lucrezi, ai."*

Fiica bătrânului are doar cuvinte de apreciere pentru tatăl său. „Este un exemplu de înțelepciune”, spune Ludmila Lozan.

LUDMILA LOZAN, fiica:*"E o persoană puternică, emoțional foarte calmă. Nu se supără pe orice, neinvidioasă. A trăit o viață cinstit, uneori prea cinstit. O viață corectă și din muncă nu am mai ieșit. A mâncat puțin și a lucrat mult."*

Constantin Cojocaru nu a votat în primul tur de scrutin prezidențial. În acea zi s-a simțit slăbit și nu a ieșit din casă... Nu a renunțat însă la dreptul său constituțional pentru turul II al alegerilor.

CONSTANTIN COJOCARU:*"M-am îmbrăcat și mă duc la votare."*

Pentru că nu mai este la fel de puternic, iar picioarele abia îl mai țin, bărbatul a ajuns cu greu la secția de votare, fiind ajutat de câțiva bărbați.

Plin de optimism, Constantin Cojocaru a mers la secția de votare pentru că, zice el, își dorește o țară dezvoltată în Uniunea Europeană. Bătrânul a fost ajutat de fiică să aplice ștampila „votat”.

CONSTANTIN COJOCARU:*"Cam greu a fost, dar am votat, mi-am făcut datoria. Aștept să plecăm în Europa."*

Șefa secției de votare din Sofia spune că alegătorul de 105 ani este un exemplu pentru toți.

ANA MUNTEANU, președintele biroului nr. 65:*"Apreciem că a făcut o faptă bună la vârsta dumnealui să voteze la secția de votare, ar fi cel mai în vârstă cetățean."*

Constantin Cojocaru reprezintă un model nu doar pentru familie, dar și pentru comunitatea din care face parte, spune primarul localității.

ION MÎRZA, primarul satului Sofia:*"Mândria nu doar a localității, dar a întregii țări, este unicul din țară, îl cunoscu din 2015 a fost activ până la 100 de ani putea să vină cu bicicleta pe deal, își lucra cota de teren. Este exemplar, eu nu am știut că nu a votat în primul tur, fiica m-a rugat să voteze și astăzi dumnealui și-a îndeplinit visul."*

Constantin Cojocaru are patru copii și toți sunt în viață. Bătrânul a lucrat mai toată viața și spune că a ajuns la această vârstă onorabilă datorită mișcării.