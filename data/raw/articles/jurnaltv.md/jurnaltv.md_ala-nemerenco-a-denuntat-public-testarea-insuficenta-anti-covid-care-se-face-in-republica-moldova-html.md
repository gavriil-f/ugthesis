---
site: "jurnaltv.md"
archive: "https://web.archive.org/web/20241127024046/www.jurnaltv.md/news/865164cb8f0338d3/ala-nemerenco-a-denuntat-public-testarea-insuficenta-anti-covid-care-se-face-in-republica-moldova.html?utm_source=RSS&utm_medium=RSS&utm_campaign=RSS"
url: "https://www.jurnaltv.md/news/865164cb8f0338d3/ala-nemerenco-a-denuntat-public-testarea-insuficenta-anti-covid-care-se-face-in-republica-moldova.html"
language: ro
title: "Ala Nemerenco a denunțat public testarea insuficentă anti-COVID, care se face în Republica Moldova"
publication: '[[JurnalTV]]'
published: '2020-11-23'
section: novosti
description: "”În toate țările lumii, sistemele medicale au avut un respiro de câteva luni, care le-a permis să se fortifice. În Moldova însă, rata infectărilor este alarmantă și crește continuu. În loc să facă ceva, autoriotățile ascund realitatea”. Declarațiile aparțin fostului ministru al Sănătății, Ala Nemerenco. Criticile fostului oficial l-au enervat pe premierul Ion Chicu. Acesta i-a sugerat să meargă mai bine într-un spital să ajute medicii."
---

# Ala Nemerenco a denunțat public testarea insuficentă anti-COVID, care se face în Republica Moldova

”În toate țările lumii, sistemele medicale au avut un respiro de câteva luni, care le-a permis să se fortifice. În Moldova însă, rata infectărilor este alarmantă și crește continuu. În loc să facă ceva, autoriotățile ascund realitatea”. Declarațiile aparțin fostului ministru al Sănătății, Ala Nemerenco. Criticile fostului oficial l-au enervat pe premierul Ion Chicu. Acesta i-a sugerat să meargă mai bine într-un spital să ajute medicii.

ION CHICU, premier:*"Situația pandemică rămâne a fi una foarte complicată nu doar la noi, dar peste tot. Am văzut și iarăși văd că reapar unele specimene care am văzut că câteva săptămâni au dispărut. Reapar acum cu diferite aberații și speculații. Eu îi recomand acestei doamne să meargă la colegii săi din spitale să-i întrebe care este situația, poate le dă o mână de ajutor. Aici fiecare care poate, mai ales că statul a învățat-o și pe ea medicină, dacă ea poate să meargă să ajute medicii, atunci să meargă."*

Declarațiile premierului Chicu vin după ce fostul ministru al Sănătății, Ala Nemerenco, a denunțat public testarea insuficentă anti-COVID, care se face în Republica Moldova.

ALA NEMERENCO, fost ministru al Sănătății: "*Dacă am face un mic efort și am testa măcar într-o zi toți bolnavii care acuză simptome și sistemul medical îi rejectează, toți membrii familiei celui bolnav, care nici pe departe nu stau în carantină, ci vântură virușii prin oras, toți contacții direcți care au măcar un singur simptom - atunci am putea ajunge la o necesitate de vreo 20-30 de mii de teste. De aceea, ei o să patineze luni întregi cu aceste +/- 3 mii de teste în zi. Și nimic mai mult. În loc să facă ceva cu adevărat util, vor masca în continuare realitatea foarte gravă de la noi."*

De fapt, Ion Chicu a recunoscut că situația epidemiologică în țară este gravă și a venit cu un îndemn către cetățeni.

ION CHICU, premier:*"Eu fac un apel către societate să fim atenți, precauți, să avem grijă de sănătatatea noastră în primul rând... purtați, vă rog, măști! Eu am văzut decizia comisiei din Chișinău. Noi rugăm foarte mult cetățenii să se conformeze, să poarte aceste măști, pentru că sănătatea voastră este în mâinile Dumneavoastră. Mai avem încă locuri în spitale, dar aceasta nu înseamnă că ele nu se vor termina, dacă tendința va fi cea pe care o avem."*

Consilierul pe comunicare al ministrului Sănătății, Cristina Stratulat, a refuzat să comenteze declarațiile Alei Nemerenco.