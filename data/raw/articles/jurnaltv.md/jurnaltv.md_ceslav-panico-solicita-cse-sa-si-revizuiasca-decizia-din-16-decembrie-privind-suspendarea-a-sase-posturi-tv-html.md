---
site: "jurnaltv.md"
archive: "https://web.archive.org/web/20241206220102/www.jurnaltv.md/news/ba7695edd5735852/ceslav-panico-solicita-cse-sa-si-revizuiasca-decizia-din-16-decembrie-privind-suspendarea-a-sase-posturi-tv.html"
url: "https://www.jurnaltv.md/news/ba7695edd5735852/ceslav-panico-solicita-cse-sa-si-revizuiasca-decizia-din-16-decembrie-privind-suspendarea-a-sase-posturi-tv.html"
language: ro
title: "Ceslav Panico solicită CSE să-și revizuiască decizia din 16 decembrie, privind suspendarea a șase posturi TV"
publication: '[[JurnalTV]]'
published: '2022-12-22'
section: novosti
description: "Avocatul poporului, Ceslav Panico, solicită Comisiei pentru Situații Excepționale să-și revizuiască decizia din 16 decembrie, privind suspendarea licenței de emisie a șase posturi TV. O claritate în acest sens vor și mai multe ONG-uri de media. ”Posturile vizate propagă deschis și justifică un război de agresiune”, a declarat ministrul Justiției Sergiu Litvinenco în cadrul emisiunii ”Secretele Puterii” de la Jurnal TV."
---

# Ceslav Panico solicită CSE să-și revizuiască decizia din 16 decembrie, privind suspendarea a șase posturi TV

Avocatul poporului, Ceslav Panico, solicită Comisiei pentru Situații Excepționale să-și revizuiască decizia din 16 decembrie, privind suspendarea licenței de emisie a șase posturi TV. O claritate în acest sens vor și mai multe ONG-uri de media. ”Posturile vizate propagă deschis și justifică un război de agresiune”, a declarat ministrul Justiției Sergiu Litvinenco în cadrul emisiunii ”Secretele Puterii” de la Jurnal TV.

Avocatul poporului Ceslav Panico este de părere că în cea din urmă decizie, Comisia pentru Situații Excepționale a depășit limita de asigurare a unui echilibru just între respectarea dreptului la libertatea exprimării, dreptului la proprietate și asigurarea securității informaționale.

OPINIA AVOCATULUI POPORULUI PRIVIND DECIZIA CSE:*"Ombudsmanul consideră că anumite prevederi din decizia CSE restrâng exercițiul drepturilor fundamentale în contextul în care nu va fi demonstrat echilibru sau proporționalitate între restrângerea acestor drepturi și scopul urmărit. De asemenea, arogarea acestor competențe de către CSE în locul instanței de judecată încalcă principiul separării și colaborării puterilor în stat, garantat de articolul 6 din Constituție."*

În aceeași cheie, cinci ONG-uri de media solicită autorităților să comunice public toate informațiile privind circumstanțele, de fapt și de drept, care au stat la baza deciziei din 16 decembrie. ONG-urile semnatare recunosc necesitatea de a implementa măsuri urgente pentru a asigura securitatea informațională a Republicii Moldova, însă cer mai multă transparență din partea autorităților. Potrivit experților în media, ”evaluarea proporționalității ingerinței și legitimității scopului urmărit este imposibilă din cauza lipsei informației explicite, clare și detaliate ce ar confirma controlul exercitat asupra celor șase posturi de către o persoană inclusă în lista sancțiunilor internaționale”. De asemenea, în hotărârea CSE lipsește informația exactă despre sancțiunile aplicate anterior de Consiliul Audiovizualului în privința fiecărui furnizor de servicii media vizat, se arată în declarație.

DECLARAȚIA COMUNĂ A ONG-URILOR*: "Pentru a elimina interpretările eronate și tendențioase, precum și pentru a aduce mai multă claritate, organizațiile semnatare solicită ca toate circumstanțele de fapt și juridice care au stat la baza deciziei CSE să fie comunicate public."*

„La baza deciziei au stat patru raționamente”, a precizat miercuri ministrul Justiției, Sergiu Litvinenco, în cadrul emisiunii „Secretele Puterii”, de la Jurnal TV.

SERGIU LITVINENCO, ministrul Justiției:*"În primul rând, acel fapt, că acele posturi de televiziune au comis sistematic încălcări de la prevederile Codului Audiovizualului, iar Consiliul Audiovizualului a constatat încălcările respective prin decizii corespunzătoare. Doi. Acești beneficiarul real sau persoana care controlează de facto aceste posturi de televiziune este inclusă în lista de sancțiuni internaționale. Trei. Aceste posturi promovează imaginea uneia dintre persoanele incluse în sancțiunile internaționale și patru, aceste posturi TV propagă războiul Rusiei împotriva Ucrainei, fie deschis, fie prin inacțiune, prin tăcere."*

Pe 16 decembrie, Comisia pentru Situații Excepționale a luat decizia de a suspenda, pe perioada stării de urgență, licența de emisie a șase televiziuni din Republica Moldova. Este vorba despre Primul în Moldova, Accent TV, NTV Moldova, RTR Moldova, TV6 și Orhei TV. Reprezentanții acestor posturi de televiziune, inclusiv fugarul Ilan Șor, au declarat că decizia este una politică.