---
site: "jurnaltv.md"
archive: "https://web.archive.org/web/20240401073952/www.jurnaltv.md/news/3aa9ca2a8049a9be/audierea-martorilor-in-dosarul-tauber.html"
url: "https://www.jurnaltv.md/news/3aa9ca2a8049a9be/audierea-martorilor-in-dosarul-tauber.html"
language: ro
title: "Audierea martorilor în dosarul Tauber"
publication: '[[JurnalTV]]'
published: '2024-03-29'
section: novosti
description: "Audierea martorilor în dosarul finanțării ilegale a fostului Partid Șor, în care este vizată și Marina Tauber, continuă. În ședința de astăzi a venit în fața instanței un martor al acuzării. Este vorba despre un bărbat care ar fi împărțit bani oamenilor, care urmau să participe la protestele organizate de fosta formațiune politcă a fugarului Ilan Șor."
---

# Audierea martorilor în dosarul Tauber

Audierea martorilor în dosarul finanțării ilegale a fostului Partid Șor, în care este vizată și Marina Tauber, continuă. În ședința de astăzi a venit în fața instanței un martor al acuzării. Este vorba despre un bărbat care ar fi împărțit bani oamenilor, care urmau să participe la protestele organizate de fosta formațiune politcă a fugarului Ilan Șor.

În cadrul audierii, martorul a declarat că a gestionat până la trei milioane de lei, la indicația unui prieten pe care îl cunoștea de mai mulți ani. Banii erau folosiți pentru deplasarea și alimentația persoanelor care participau la protestele organizate de fostul Partid Șor. Este vorba despre oameni din raioane din nordul și centrul țării. Bărbatul a mai mărturisit că primea banii în plicuri și pungi de la fugarul Ilan Șor. Când a ieșit din sala de ședințe martorul a refuzat să vorbească cu presa. Deputatul Marina Tauber, vizată în dosar, a menționat că declarațiile martorilor nu sunt veridice.

MARINA TAUBER, deputat:*"Martorii nu au avut până acum nicio informație concretă despre careva tangențe cu Ilan Șor, cu mine sau cu alți colegi din partid. Toate comentariile și informațiile care vin din partea lor sunt foarte abstracte, iar uneori martorii vin și nu înțeleg ce se întâmplă, unde se află și ce trebuie să facă."*

Marina Tauber este cercetată penal pentru acceptarea cu bună știință a finanțării ilegale a Partidului Șor, declarat neconstituțional. Potrivit procurorilor, aceasta a recepționat de la grupul criminal organizat condus de fostul deputat Ilan Șor, condamnat la 15 ani de închisoare în dosarul „Frauda bancară”, mijloace bănești în sumă de aproape zece milioane de lei, dintre care peste 740 de mii de lei i-ar fi introdus fals în formularele de donații. De asemenea, Tauber este învinuită că, fiind vicepreședinte al Partidului Șor, a acceptat cu bună știință finanțarea formațiunii cu peste 195 de milioane de lei din partea grupului criminal Șor. Tauber pledează nevinovat.