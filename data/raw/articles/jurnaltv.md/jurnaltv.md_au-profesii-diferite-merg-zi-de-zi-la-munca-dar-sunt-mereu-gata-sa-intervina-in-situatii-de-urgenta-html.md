---
site: "jurnaltv.md"
archive: "https://web.archive.org/web/20241214021016/www.jurnaltv.md/news/337f901d8d2f182a/au-profesii-diferite-merg-zi-de-zi-la-munca-dar-sunt-mereu-gata-sa-intervina-in-situatii-de-urgenta.html"
url: "https://www.jurnaltv.md/news/337f901d8d2f182a/au-profesii-diferite-merg-zi-de-zi-la-munca-dar-sunt-mereu-gata-sa-intervina-in-situatii-de-urgenta.html"
language: ro
title: "Au profesii diferite, merg zi de zi la muncă, dar sunt mereu gata să intervină în situații de urgență"
publication: '[[JurnalTV]]'
published: '2024-12-12'
section: novosti
description: "Au profesii diferite, merg zi de zi la muncă, dar sunt mereu gata să intervină în situații de urgență. Vorbim despre 30 de bărbați care activează la Postul de pompieri voluntari din comuna Sipoteni, raionul Călărași. Nu cer bani pentru efortul lor și spun că își protejează comunitatea cu plăcere. Voluntarii speră ca tinerii din localitate să le urmeze exemplul. De la începutul anului, pompierii din Sipoteni au intervenit în 45 de situații de risc."
---

# Au profesii diferite, merg zi de zi la muncă, dar sunt mereu gata să intervină în situații de urgență

Au profesii diferite, merg zi de zi la muncă, dar sunt mereu gata să intervină în situații de urgență. Vorbim despre 30 de bărbați care activează la Postul de pompieri voluntari din comuna Sipoteni, raionul Călărași. Nu cer bani pentru efortul lor și spun că își protejează comunitatea cu plăcere. Voluntarii speră ca tinerii din localitate să le urmeze exemplul. De la începutul anului, pompierii din Sipoteni au intervenit în 45 de situații de risc.

VICTOR EPURAȘ, pompier voluntar:*"Activez în postul de pompieri voluntari din Sipoteni deja de... iată, luna aceasta voi împlini patru ani. Am aflat, fiind aici pe teritoriu, am văzut pompierii și mi-a fost drag. M-am apropiat de primar. Și am întrebat primarul „Cum pot și eu să vin aici?”. El m-a întrebat: „Din propria dorință?”. Am zis „Da”. Iată, de atunci eu activez."*

VASILE RAȚĂ, pompier voluntar*: "Am decis să vin pentru că îmi pasă de satul meu, de localitatea mea, de oamenii mei. Îmi place să mă implic. Eu fac mult voluntariat. Sunt în calitate de șofer. Ziua mea este lunea. Îmi place ceea ce fac, îmi place echipa."*

ILIE RAȚĂ, pompier voluntar:*"Lucrez în cadrul primăriei, ca paznic. Totodată, suntem și cu telefoanele de serviciu. Ne sună de dispeceratul din Chișinău. Deja noi aici sunăm băieții."*

Pompierii trebuie să intervină prompt atunci când primesc solicitări. „Activitatea noastră este contra cronometru”, afirmă șeful postului de pompieri voluntari din Sipoteni, Vitalie Chitoroagă.

VITALIE CHITOROAGĂ, șef al postului de pompieri din Sipoteni:*"Stăm la telefon. Primul apel de la 112 îl primește omul de serviciu din cadrul Primăriei. Apoi el ne anunță pe fiecare în parte. Avem ca timp cinci, șapte sau zece minute până ajungem la post. Până ajungem noi, mașina deja este pornită, dotată cu tot ce ne trebuie. Noi doar am venit echipați deodată și plecăm la intervenție."*

Pompierii au avut parte și de unele instruiri pentru ca să știe exact cum să acționeze în cazurile excepționale. Voluntarii spun că și-ar dori ca exemplul lor să fie preluat de cei mai tineri.

VASILE SUSARENCO:*"Aș îndemna tineretul să fie mai activ și să se alăture nouă, pentru că noi nu suntem la prima tinerețe. Sigur că avem și mai tineri băieți, dar... Noi o să-i îndemnăm, o să le dăm un sfat."*

Cele mai multe intervenții sunt în lunile de primăvară și toamnă, atunci când riscul izbucnirii unor incendii este mai mare. Primarul localității spune că aproape 80 la sută din solicitări sunt pentru stingerea focului pe câmpuri sau pășuni.

VASILE RAȚĂ, primarul satul Sipoteni, raionul Călărași:*"Deservim doar teritoriul localității noastre. În cazuri excepționale ieșim și în alte localități, dacă este necesar. Au fost situații când băieții noștri au participat la stingerea incendiului mănăstirii din raionul Călărași. La număr suntem în jur de 30, dar serviciul de pompieri constă în faptul că ei zilnic câte patru sau cinci în echipă sunt responsabili."*

Postul de pompieri voluntari din Sipoteni activează din anul 2016. De la începutul anului curent, pompierii din Sipoteni au intervenit în 45 de situați de urgență.