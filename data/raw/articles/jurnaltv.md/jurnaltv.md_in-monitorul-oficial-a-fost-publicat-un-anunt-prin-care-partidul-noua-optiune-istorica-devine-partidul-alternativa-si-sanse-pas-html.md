---
site: "jurnaltv.md"
archive: "https://web.archive.org/web/20241212182757/www.jurnaltv.md/news/cd7be2be1835da4e/in-monitorul-oficial-a-fost-publicat-un-anunt-prin-care-partidul-noua-optiune-istorica-devine-partidul-alternativa-si-sanse-pas.html"
url: "https://www.jurnaltv.md/news/cd7be2be1835da4e/in-monitorul-oficial-a-fost-publicat-un-anunt-prin-care-partidul-noua-optiune-istorica-devine-partidul-alternativa-si-sanse-pas.html"
language: ro
title: "În „Monitorul Oficial” a fost publicat un anunț prin care Partidul Noua Opțiune Istorică devine Partidul Alternativă și Șanse (PAȘ)"
publication: '[[JurnalTV]]'
published: '2021-05-21'
section: novosti
description: "A apărut o clonă a Partidului Acțiune și Solidaritate. Este vorba de Partidul Alternativă și Șanse - prescurtat PAȘ, care și-a schimbat denumirea din Partidul Noua Opțiune Istorică. Modificarea vine în ziua în care la CEC s-au înregistrat primii concurenți electorali pentru alegerile parlamentare din 11 iulie."
---

# În „Monitorul Oficial” a fost publicat un anunț prin care Partidul Noua Opțiune Istorică devine Partidul Alternativă și Șanse (PAȘ)

A apărut o clonă a Partidului Acțiune și Solidaritate. Este vorba de Partidul Alternativă și Șanse - prescurtat PAȘ, care și-a schimbat denumirea din Partidul Noua Opțiune Istorică. Modificarea vine în ziua în care la CEC s-au înregistrat primii concurenți electorali pentru alegerile parlamentare din 11 iulie.

În „Monitorul Oficial” din 21 mai a fost publicat un anunț prin care Partidul Politic Noua Opțiune Istorică a devenit Partidul Politic Alternativă și Șanse. Fruntașii Partidului Acțiune și Solidaritate spun că este o încercare de crea confuzie în rândul alegătorilor.

MIHAI POPȘOI, membru PAS: "*E cert că unii încearcă să folosească aceleași metode ca pe vremea lui Plahotniuc. Aceste metode nu vor trece - cetățenii au suficient discernământ pentru a alege grâul din neghină. Aceste gesturi de disperare denotă că Partidul Acțiune și Solidaritate este o forță. Cei cărora le este frică de venirea PAS-ului la guvernare încearcă asemenea tertipuri rușinoase, însă ele nu au sorți de izbândă."*

Membrii Comisiei Electorale Centrale susțin că, deocamdată, schimbarea denumirii Partidul Politic Noua Opțiune Istorică nu a fost înregistrată la Agenția Servicii Publice.

MAXIM LEBEDINSCHI, secretar CEC:*"Am luat legătura cu colegii de la ASP, la ziua de astăzi nu există o modificare în registrul de evidență a partidelor politice. La ziua de astăzi nu există o contrapunere cu denumirea altor formațiuni politice."*

Am încercat să luăm legătura cu conducerea formațiunii care vrea să-și schimbe denumirea. Deși în registrul Agenției Serviciilor Publice, apare informația că formațiunea este condusă de Victor Alexeev, iar numărul lui de telefon apare pe site-ul CEC, el spune că demult nu mai conduce acel partid.

VICTOR ALEXEEV, ex-lider al PNOI:*"-Nu știu nimic. De doi ani de zile nu sunt președinte. Am scris cerere doi ani de zile.
- Cine este acum la conducerea partidului?
- Nu știu. La moment știu că trebuie să fie un congres, dar mai mult nu pot să vă spun nimic."*

Totuși, pentru presa de la Chișinău el a declarat că interimatul funcției de președinte al partidului ar fi asigurat de Svetlana Chesari, vicepreședinte al formațiunii. Aceasta spune însă, că nu are nicio legătură cu partidul.

SVETLANA CHESARI:*"Domnul Alexeev a lansat și m-a băgat pe mine în avan-premieră și a făcut mare eveniment din toată chestia asta. Eu nu am nicio tangență absolut cu Victor Alexeev. -Nu cunoașteți cine e acum la conducerea partidului Alternativă și Șanse? - Absolut nu cunosc, absolut nimic."*

O situație similară s-a întâmplat și la alegerile parlamentare din 30 noiembrie 2014, atunci când a participat Partidul Comunist Reformator, apărut în buletinul de vot cu aceeași abreviere ca și Partidul Comuniștilor și a înregistrat un scor electoral de 4,92%. Ulterior, partidul-clonă a fost radiat din registrul partidelor politice.