---
site: "jurnaltv.md"
archive: "https://web.archive.org/web/20240915185544/www.jurnaltv.md/news/4cdeb7cf24d2f91f/stau-fara-salarii-in-continuare.html"
url: "https://www.jurnaltv.md/news/4cdeb7cf24d2f91f/stau-fara-salarii-in-continuare.html"
language: ro
title: "Stau fără salarii în continuare"
publication: '[[JurnalTV]]'
published: '2024-09-02'
section: novosti
description: "Drama angajaților Căilor Ferate, care stau fără salarii încă din aprilie, nu are un sfârșit. Oamenii spun că o duc de azi pe mâine, dar administrația întreprinderii nu le spune nimic despre lichidarea restanțelor. Directorul interimar al CFM, Serghei Tomșa, invocă o singură problemă - scăderea semnificativă a transporturilor de marfă și, drept consecință, scăderea veniturilor."
---

# Stau fără salarii în continuare

Drama angajaților Căilor Ferate, care stau fără salarii încă din aprilie, nu are un sfârșit. Oamenii spun că o duc de azi pe mâine, dar administrația întreprinderii nu le spune nimic despre lichidarea restanțelor. Directorul interimar al CFM, Serghei Tomșa, invocă o singură problemă - scăderea semnificativă a transporturilor de marfă și, drept consecință, scăderea veniturilor.

Această femeie ne-a mărturisit că după trei decenii de muncă în cadrul CFM, urmează să scrie cererea de eliberare. „Nu am primit salariu de aproape jumătate de an, dar am student care trebuie ajutat”, spune acesta.

Unii angajați spun că supraviețuiesc din pensie, iar alții mai vând din lucrurile personale, pentru a plăti facturile.

Directorul interimar al întreprinderii, Serghei Tomșa, zice că de vină este volumul mic de transportare a cerealelor, iar Calea Ferată are foarte puține încasări.

SERGHEI TOMȘA, director interimar, CFM:*"Salariile acum au început să se achite pentru luna aprilie. Până acum au primit nouă filiale. Salariile se achită în funcție de încasările pe care le avem din rezultatul transportului de mărfuri. Dar, având în vedere că transportul mărfurilor a scăzut dramatic, sigur că încasările sunt mici."*

Potrivit directorului interimar al CFM, o soluție ar fi ca întreprinderea să vândă mai multe mijloace mixte, care nu sunt utilizate în procesul tehnologic, însă până acum niciun operator economic nu și-a prezentat interesul. Totodată, din septembrie curent, întreprinderea a decis să instituie programul de patru zile lucrătoare pe săptămână.