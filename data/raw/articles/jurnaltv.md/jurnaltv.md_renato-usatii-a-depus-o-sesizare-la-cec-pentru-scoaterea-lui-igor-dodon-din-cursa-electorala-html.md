---
site: "jurnaltv.md"
archive: "https://web.archive.org/web/20240526235046/www.jurnaltv.md/news/141f2d33a1c4fa31/renato-usatii-a-depus-o-sesizare-la-cec-pentru-scoaterea-lui-igor-dodon-din-cursa-electorala.html"
url: "https://www.jurnaltv.md/news/141f2d33a1c4fa31/renato-usatii-a-depus-o-sesizare-la-cec-pentru-scoaterea-lui-igor-dodon-din-cursa-electorala.html"
language: ro
title: "Renato Usatîi a depus o sesizare la CEC pentru scoaterea lui Igor Dodon din cursa electorală"
publication: '[[JurnalTV]]'
published: '2020-11-12'
section: novosti
description: "Renato Usatîi a depus astăzi la Comisia Electorală Centrală o solicitare de a-l exclude pe Igor Dodon din cursa prezidențială. Liderul formațiunii ”Partidul Nostru” invocă o activitate ilegală a candidatului Dodon, referindu-se la tipărirea ziarelor ”Socialistul” la o instituție de stat și la cheltuieli de milioane de euro, pe care le-ar fi avut candidatul Dodon în campania electorală. Staff-ul lui Igor Dodon declară că informațiile prezentate de Renato Usatîi sunt false."
---

# Renato Usatîi a depus o sesizare la CEC pentru scoaterea lui Igor Dodon din cursa electorală

Renato Usatîi a depus astăzi la Comisia Electorală Centrală o solicitare de a-l exclude pe Igor Dodon din cursa prezidențială. Liderul formațiunii ”Partidul Nostru” invocă o activitate ilegală a candidatului Dodon, referindu-se la tipărirea ziarelor ”Socialistul” la o instituție de stat și la cheltuieli de milioane de euro, pe care le-ar fi avut candidatul Dodon în campania electorală. Staff-ul lui Igor Dodon declară că informațiile prezentate de Renato Usatîi sunt false.

Liderul formațiunii ”Partidul Nostru” crede că dacă autoritatea electorală va reacționa conform legislației, atunci Curtea de Apel Chișinău ar trebui să retragă decizia de înregistrare a lui Igor Dodon în cursa prezidențială.

RENATO USATÎI, liderul Partidului Nostru:*"Astăzi, cetățenii Republicii Moldova vor fi martori la un proces, prin care se va demonstra dacă există democrație în Republica Moldova, există respectul față de lege sau există doar la nivel de declarații și pe hârtie așa cum a fost toți acești ani. Au fost mai multe informații ce ține de activitatea CEC-ului, am auzit mai multe replici din partea unor politicieni care au delegat persoane la CEC. Noi până la moment nu am avut nicio situație de conflict cu CEC-ul, dar asta nu înseamnă că pentru unii este permis să încalce legea și să declare ziare la un preț de 0,15 bani și să-și bată joc în mod brutal."*

Renato Usatîi a cerut CEC-ului să examineze demersul lui într-o ședință publică.

RENATO USATÎI, liderul Partidului Nostru:*"Noi am lăsat telefoanele de contact și am rugat să fim contactați, dar nu cu cinci minute înainte de a începe ședința. Eu personal împreuna cu colegii și avocații doresc să particip la acest proces, care, sper să fie unul transparent și nu așa ca în 2014, când domnul Cecan a refuzat să ofere declarații."*

Liderul formațiunii ”Partidul Nostru” a declarat ieri, în cadrul emisiunii ”Secretele Puterii” de la Jurnal TV că a intrat în posesia unor documente, potrivit cărora, Igor Dodon ar fi avut cheltuieli mult mai mari decât cele declarate oficial la Comisia Electorală Centrală. În replică, staff-ul candidatului susținut de PSRM a catalogat aceste informații și acuzații drept o încercare de a-l împiedica pe Dodon să câștige un nou mandat.

REACȚIA STAFF-ULUI LUI IGOR DODON:*"Staff-ul candidatului independent Igor Dodon declară cu toată responsabilitatea că informațiile lansate de pseudo-politician sunt false. Juriștii noștri pregătesc o adresare în judecată pe acest caz de difuzare a informațiilor false și calomnioase. Totodată, constatăm numărul sporit de falsuri, care sunt lansate de oponenți pe ultima sută de metri. Aceștia falsifică până și documente oficiale, ceea ce reprezintă deja o infracțiune."*

sursa: facebook

Ieri, deputatul Oazu Nantoi a depistat un tiraj masiv de ziare, care fac publicitate electorală pentru Igor Dodon, la Întreprinderea de Stat „Editura Universul”. Deputații PAS constată folosirea resurselor administrative de către Dodon și cere Procuraturii Generale cercetarea candidatului pentru faptele comise.

SERGIU LITVINENCO, deputatul Partidului Acțiune și Solidaritate:*"Deoarece candidatul Igor Dodon a semnat rapoarte care nu corespund realității, rezultă că acesta se face vinovat de comiterea infracțiunii prevăzute de art.181/2 alin.(1) din Codul penal.Întrucât Igor Dodon, încă câteva zile mai este președinte al statului, competența în cercetarea acestuia aparține în exclusivitate procurorului general Alexandru Stoianoglo. Chiar astăzi voi depune o sesizare în acest sens."*

sursa: facebook.comProcuratura nu a reacționat, deocamdată.

Procuratura nu a reacționat, deocamdată.