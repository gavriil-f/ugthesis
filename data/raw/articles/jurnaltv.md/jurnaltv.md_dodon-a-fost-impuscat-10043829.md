---
site: "jurnaltv.md"
archive: "https://web.archive.org/web/20241225100312/jurnaltv.md/ro/news/2014/7/8/dodon-a-fost-impuscat-10043829/"
url: "http://jurnaltv.md/ro/news/2014/7/8/dodon-a-fost-impuscat-10043829/"
language: ro
title: "Scandal cu focuri de armă la terasă"
publication: '[[JurnalTV]]'
section: politic
description: "Scandal cu focuri de armă la o terasă din capitală! Un t&acirc;năr de 28 de ani a ajuns la Urgenţă, după ce a fost &icirc;mpuşcat &icirc;n picior de..."
---

# Scandal cu focuri de armă la terasă

Scandal cu focuri de armă la o terasă din capitală! Un tânăr de 28 de ani a ajuns la Urgenţă, după ce a fost împuşcat în picior de un poliţist, venit să aplaneze conflictul. Totul a pornit după ce un grup de tineri a sărbătorit toată noaptea, apoi s-a luat la bătaie cu angajaţii şi agenţii de pază ai localului.

Incidentul a avut loc la ora şapte dimineaţa într-un local de la intersecţia străzilor Cuza-Vodă şi Sarmisegetusa. Mai mulţi petrecăreţi, care potrivit oamenilor legii erau în stare de ebrietate, s-au luat la ceartă cu DJ-ul şi cu alţi angajaţi ai localului. Imediat, a fost chemată o echipă a unei firme private de pază, care a folosit gaze lacrimogene, după ce agresorii au sărit la bătaie. Spiritele s-au încins însă şi mai tare, iar la faţa locului au intervenit şi poliţiştii, care au încercat să-i calmeze pe tineri.

Poliţistul l-ar fi somat pe tânărul de 28 de ani, originar din localitatea Dumbrava, să lase pistolul, dar individul l-ar fi îndreptat spre el. Astfel, omul legii a folosit arma din dotare. A tras un foc de avertizare, iar apoi l-a împușcat pe tânăr în picior.

Tânărul rănit a fost preluat de o ambulanţă, care l-a transportat la Urgenţă.

Trei prieteni de-ai individului au fost reţinuţi pentru 72 de ore, fiind acuzaţi de huliganism. Procuratura Botanica a iniţiat o urmărire penală în acest caz. Dacă vor fi găsiţi vinovaţi, ei riscă până la cinci ani de închisoare. Tânărul care a scos pistolul va fi cercetat şi pentru ameninţarea cu moartea a unui poliţist şi ar putea sta şapte ani după gratii.