---
site: "jurnaltv.md"
archive: "https://web.archive.org/web/20240228094727/www.jurnaltv.md/news/e3bf34fb109958cb/responsabilii-din-sanatate-se-arata-"
url: "https://www.jurnaltv.md/news/e3bf34fb109958cb/responsabilii-din-sanatate-se-arata-"
language: ro
title: "Responsabilii din sănătate se arată convinși de existența variantei Delta a COVID-19 în Republica Moldova"
publication: '[[JurnalTV]]'
published: '2021-07-13'
section: novosti
description: "Varianta Delta a COVID-19 este, cel mai probabil, prezentă în Republica Moldova, afirmă secretarul de stat al Ministerului Sănătăți, Denis Cernelea. Mâine vor fi făcute publice rezultatele testelor de laborator privind prezența noii mutații, a precizat funcționarul într-o conferință de presă. Autoritățile îndeamnă cetățenii să se imunizeze în continuare. Sâmbătă și duminică, în Chișinău vor avea loc două maratoane de vaccinare."
---

# Responsabilii din sănătate se arată convinși de existența variantei Delta a COVID-19 în Republica Moldova

Varianta Delta a COVID-19 este, cel mai probabil, prezentă în Republica Moldova, afirmă secretarul de stat al Ministerului Sănătăți, Denis Cernelea. Mâine vor fi făcute publice rezultatele testelor de laborator privind prezența noii mutații, a precizat funcționarul într-o conferință de presă. Autoritățile îndeamnă cetățenii să se imunizeze în continuare. Sâmbătă și duminică, în Chișinău vor avea loc două maratoane de vaccinare.

Responsabilii din sănătate se arată convinși de existența variantei Delta a COVID-19 în Republica Moldova.

DENIS CERNELEA, secretar de stat al Ministerului Sănătății:*"Sigur că probabilitatea este destul de mare. Cel mai probabil este prezentă în Republica Moldova, într-o proporție destul de mare, îndeosebi aceasta este o bună motivație să nu așteptăm acele rezultate, căci ele cu siguranță vor confirma prezența mutației în Republica Moldova, inclusiv cazuri de import avem nu doar din Rusia, avem și din Marea Britanie, Germania, Turcia, din Bulgaria."*

Republica Moldova este dependentă de situația externă, afirmă specialiștii, și riscul ca noile variante virusului să ajungă aici este real.

ANGELA PARASCHIV, medic epidemiolog:*"Dvs vedeți cum crește exponențial numărul de cazuri în diferite regiuni, inclusiv în Marea Britanie sau Rusia. Noi avem migrația intensă, populația circulă, mai ales că este perioada estivală și oamenii merg în acele regiuni, respectiv riscul de a veni cu o variantă nouă, fie că este Delta sau Lambada este foarte înalt. La moment nu este necesar să aplicăm alte restricții, e nevoie doar să ne vaccinăm. În Republica Moldova, cel mai probabil că va începe să crească în august-septembrie."*

Pe 17 și 18 iulie, în Chișinău vor fi desfășurate sesiuni de informare și vaccinare a persoanelor.

DENIS CERNELEA, secretar de stat al Ministerului Sănătății:*"Primul va fi organizat sâmbătă, la Palatul Republicii. Va fi administrată doza a doi pentru vaccinul Sputnik. Cu trei săptămâni în urmă au fost prezente 4 mii de persoane. Cel mai probabil că în acea zi va fi administrat doar Sputnik, luând în considerație fluxul mare de persoane. Inclusiv, duminică, data de 18, la Universitatea de Stat de Medicină și Farmacie ”Nicolae Testemițanu”, la Malina Mică, Testemițanu 25 și 27 va fi organizat maratonul pentru administrarea de AstraZeneca și  dacă va fi disponibil și vaccinul Johnson&Johnson."*

Maratoane vor fi organizate în Chișinău și în alte localități. În parteneriat cu Asociația Națională pentru Turism, echipa mobilă se va deplasa la Cetatea Soroca. Republica Moldova ocupă locul 31 din cele 47 de țări de pe continentul european, incidența infectării fiind de 25 de cazuri. Comparativ cu săptămâna trecută, ocupam locul 20, când înregistram 20 de cazuri. Până acum, populația Republicii Moldova este imunizată în proporție de 14,5 la sută cu cel puțin o doză de vaccin anti-COVID, cu excepția celor care s-au vaccinat peste hotare. În aceste condiții, autoritățile din sănătate susțin că până în toamnă nu vom ajunge la imunitatea colectivă, așa cum era prevăzut anterior.