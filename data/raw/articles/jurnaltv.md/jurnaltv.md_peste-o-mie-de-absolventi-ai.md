---
site: "jurnaltv.md"
archive: "https://web.archive.org/web/20240702050438/www.jurnaltv.md/news/0b4d39604022e814/peste-o-mie-de-absolventi-ai-"
url: "http://www.jurnaltv.md/news/0b4d39604022e814/peste-o-mie-de-absolventi-ai-"
language: ro
title: "Peste o mie de absolvenți ai Universității de Stat de Medicină și Farmacie ”Nicolae Testemițanu” au depus astăzi jurământul"
publication: '[[JurnalTV]]'
published: '2022-06-16'
section: novosti
description: "Peste o mie de absolvenți ai Universității de Stat de Medicină și Farmacie au depus astăzi jurământul lui Hippocrate. Din numărul total, 450 de absolvenți sunt cetățeni străini și provin din 20 de țări. În acest an, Universitatea a lansat și prima promoție de absolvenți licențiați în Asistență medicală generală."
---

# Peste o mie de absolvenți ai Universității de Stat de Medicină și Farmacie ”Nicolae Testemițanu” au depus astăzi jurământul

Peste o mie de absolvenți ai Universității de Stat de Medicină și Farmacie au depus astăzi jurământul lui Hippocrate. Din numărul total, 450 de absolvenți sunt cetățeni străini și provin din 20 de țări. În acest an, Universitatea a lansat și prima promoție de absolvenți licențiați în Asistență medicală generală.

Emoțiile au fost mari  pentru absolvenții care au rostit astăzi, în unison, jurământul  medicului și farmacistului. Deși anii de studii au fost complicați, acum  ei se bucură de rezultate.

Absolvenții sunt hotărâți să rămână acasă și să lucreze în  domeniu. Mulți ne-au spus că vor să-și continue studiile mai departe.

Și profesorii au venit să-și susțină discipolii.

VICTOR VOVC, profesor universitar:*"Cu mare plăcere semnez diplomele studenților, care sunt de  astăzi doctori. Sunt foarte bine pregătiți, instruiți,  mânuiesc foarte bine toate momentele de informatică."*

EUGEN DIUC, profesor universitar:*"Mai bine de 52 de ani particip la pregătirea cadrelor la  Facultatea de Farmacie și mă bucur de fiecare dată când îi vedem deja  după ce au trecut în cei cinci ani prin diferite greutăți, începând de  la anul I și până la teza de licență, când studentul deja a crescut ca  specialist în fața noastră și îl vedem că activează în farmacie."*

La ceremonia de depunere a jurământului a fost prezent și ministrul Sănătății, Ala Nemerenco.

ALA NEMERENCO, ministrul Sănătății:*"Vă așteptăm prin spitale, în policlinici, în sălile de studii, în laboratoare."*

Numărul absolvenților Universității de Stat de Medicină și  Farmacie este în creștere. Anul trecut au fost 990 de absolvenți. Acum  însă cifra a ajuns la 1068.

EMIL CEBAN, rector USMF ”Nicolae Testemițanu”:*"Pentru sistemul de sănătate au fost pregătiți specialiști în  medicină: 783, Stomatologie - 172 de persoane, Farmacie - 65 de  absolvenți, Medicină preventivă - 20 de absolvenți."*

În acest an, Universitatea de Medicină a lansat și prima promoție  de absolvenți licențiați în Asistență medicală generală. Este vorba de  11 absolvenți cu acest profil.