---
site: "jurnaltv.md"
archive: "https://web.archive.org/web/20240225020511/www.jurnaltv.md/news/b0672b26470959f1/specialistii-sustin-ca-locuri-in-spitale-nu-mai-sunt-si-ca-numarul-celor-infectati-de-covid-19-va-"
url: "https://www.jurnaltv.md/news/b0672b26470959f1/specialistii-sustin-ca-locuri-in-spitale-nu-mai-sunt-si-ca-numarul-celor-infectati-de-covid-19-va-"
language: ro
title: "Specialiștii susțin că locuri în spitale nu mai sunt și că numărul celor infectați de COVID 19 va crește"
publication: '[[JurnalTV]]'
published: '2021-03-05'
section: novosti
description: "Aproape toate locurile din secțiile COVID din spitalele din Moldova sunt ocupate, iar Centrul de triere de la Moldexpo nu mai primește ambulanțe cu bolnavi. Aceștia sunt duși direct la spitalele unde se mai eliberează câte un pat. O spun specialiștii care au participat aseară la emisiunea „Cabinetul din Umbră” de la Jurnal TV. Singura soluție eficientă în contextul pandemiei este, în opinia lor, vaccinarea. Doctorii Angela Paraschiv, Ninel Revenco și consilierul prezidențial Ala Nemerenco au avertizat că, în următoarele săptămâni, situația epidemiologică se va înrăutăți."
---

# Specialiștii susțin că locuri în spitale nu mai sunt și că numărul celor infectați de COVID 19 va crește

Aproape toate locurile din secțiile COVID din spitalele din Moldova sunt ocupate, iar Centrul de triere de la Moldexpo nu mai primește ambulanțe cu bolnavi. Aceștia sunt duși direct la spitalele unde se mai eliberează câte un pat. O spun specialiștii care au participat aseară la emisiunea „Cabinetul din Umbră” de la Jurnal TV. Singura soluție eficientă în contextul pandemiei este, în opinia lor, vaccinarea. Doctorii Angela Paraschiv, Ninel Revenco și consilierul prezidențial Ala Nemerenco au avertizat că, în următoarele săptămâni, situația epidemiologică se va înrăutăți.

ANGELA PARASCHIV, șef Departament epidemiologie, USMF:*"Cel mai important indicator pe care noi îl urmărim este indicele de contagiozitate raportat de Ministerul Sănătății. El este în creștere și a atins 1,19, ceea ce ne indică că pronosticul este nefavorabil și în continuare așteptăm o creștere excesivă a numărului de cazuri."*

VITALIE CĂLUGĂREANU, realizator Cabinetul din Umbră:*"Vreau să vă întreb dacă mai avem locuri în spitale?"*

NINEL REVENCO, expert în domeniul imunizării, coordonatorul Campaniei de comunicare:*"La nivel de țară, la fel, locurile practic toate sunt ocupate și cel mai rău este că reanimarea și terapia intensivă e arhiplină de pacienți gravi și foarte gravi și în fiecare zi avem decese, decese în rândul persoanelor care sunt din sistemul de sănătate."*

ALA NEMERENCO, consilier al preşedintelui Republicii Moldova în domeniul sănătății:*"Acum seara, pot să vă spun că, la această oră, Centrul COVID nu mai primește ambulanțe. Perioada de deplasare a unei ambulanțe la o solicitare este deja de câteva ore, deci mai mult de o oră. Ambulanța deja îi duce la spital direct în funcție de unde și câte locuri mai pot fi desfășurate, dar situția e destul de critică."*

ANGELA PARASCHIV, șef Departament epidemiologie, USMF:*"Într-adevăr în spitale locuri nu mai sunt și, din păcate, o să ajungem ca Italia în 2020, când vom fi nevoiți să alegem pe care persoană vom interna și pe care nu. Sunt pacienți cu o saturație de oxigen foarte redusă, iar ambulanțele nu mai vin, pentru că deja locuri în spital nu sunt."*

VITALIE CĂLUGĂREANU, realizator Cabinetul din Umbră: "*Ce ne așteaptă?"*

ANGELA PARASCHIV, șef Departament epidemiologie, USMF:*"Sigur că ne așteaptă în continuare o creștere continuă a numărului de cazuri atât timp cât cetățenii noștri nu vor conștientiza, păcat să zic, dar probabil că ar trebui să fie un lockdown. Eu înțeleg că este o situație economică precară ținând cont că de un an de zile suntem în această pandemie, dar dacă vom continua cu câte 24 de decese pe zi, practic la fiecare oră avem câte un deces, situația este foarte critică."*

NINEL REVENCO, expert în domeniul imunizării, coordonatorul Campaniei de comunicare:*"Cum ne spune epidemiologia, simularea matematică ne zice că dacă nu vom fi vaccinați, că dacă nu vom respecta toate măsurile de restricție, noi vom fi practic toată țara bolnavă și sub 100 de mii vom avea decese și din starea asta până în 23, 24 noi nu vom ieși. Unde mergem, unde mergem? De aceea, unica salvare în situația aceasta critică, eu o văd în trei aspecte. În primul rând vaccinarea este salvatoare."*

Medicii susțin că, pentru a rupe lanțul pandemic, ar trebui vaccinați măcar 40-50 la sută din populație.

VITALIE CĂLUGĂREANU, realizator Cabinetul din Umbră:*"În primul rând vreau să vă întreb dacă vaccinurile despre care tot auzim sunt eficiente și în cazul acestor noi tulpini care apar?"*

ANGELA PARASCHIV, șef Departament epidemiologie, USMF*: "S-a dovedit că vaccinurile sunt efective inclusiv și pentru tulpina din Marea Britanie. Ceea ce ține de tulpina din Africa de Sud, ea este mult mai agresivă comparativ cu Marea Britanie și unele vaccinuri, eficacitatea lor este mai redusă și atunci ei vin cu actualizarea acestor vaccinuri și posibil că în următoarea perioadă vor dezvolta un vaccin nou care ar putea fi eficient inclusiv și pentru tulpina din Africa de Sud. Vaccinul Pfizer este destul de eficient, el s-a dovedit eficient și pentru Marea Britanie, un pic mai redus pentru Africa de Sud și vaccinul Asta Zeneca la fel, aceeși eficacitate are."*

ALA NEMERENCO, consilier al preşedintelui Republicii Moldova în domeniul sănătății:*"La Astra Zeneca este demonstrat 100 de procente eficacitate în cazurile grave. Deci, practic nu se înregistrează cazuri grave și nici medii."*

NINEL REVENCO, expert în domeniul imunizării, coordonatorul Campaniei de comunicare:*"Această reticență față de vaccin - vreau acest vaccin, vreau acel vaccin, eu înțeleg că noi suntem, omul are dreptul la alegere, dar momentan noi primim vaccinul care este. El este calitativ, el este sigur, el ne protejează de varianta gravă și grav-medie. Până la urmă, nu contează care este vaccinul, chiar nu contează, pentru că absolut toate care sunt pe piață ele sunt cu eficiență mare și ele sunt sigure."*

Emisiunea Cabinetul din Umbră poate fi urmărită în fiecare zi de joi, de la ora 20: 00.