---
site: "jurnaltv.md"
archive: "https://web.archive.org/web/20241218210815/www.jurnaltv.md/news/1d9d4b2f6cd8b995/odata-cu-aparitia-brazilor-in-vanzare-au-fost-intensificate-masurile-de-verificare-a-comerciantilor.html"
url: "https://www.jurnaltv.md/news/1d9d4b2f6cd8b995/odata-cu-aparitia-brazilor-in-vanzare-au-fost-intensificate-masurile-de-verificare-a-comerciantilor.html"
language: ro
title: "Odată cu apariția brazilor în vânzare, au fost intensificate măsurile de verificare a comercianților"
publication: '[[JurnalTV]]'
published: '2024-12-17'
section: novosti
description: "Odată cu apariția brazilor în vânzare, au fost intensificate măsurile de verificare a comercianților. În această perioadă, inspectorii de mediu din toate localitățile desfășoară razii, pentru a-i prinde pe cei care recurg la acțiuni ilegale. Parte bună este că în ultimii ani a scăzut numărul tăierilor ilicite. Astăzi au fost verificați comercianții care vând brazi în mai multe sectoare ale capitalei."
---

# Odată cu apariția brazilor în vânzare, au fost intensificate măsurile de verificare a comercianților

Odată cu apariția brazilor în vânzare, au fost intensificate măsurile de verificare a comercianților. În această perioadă, inspectorii de mediu din toate localitățile desfășoară razii, pentru a-i prinde pe cei care recurg la acțiuni ilegale. Parte bună este că în ultimii ani a scăzut numărul tăierilor ilicite. Astăzi au fost verificați comercianții care vând brazi în mai multe sectoare ale capitalei.

ANA NEAMȚU, reporter Jurnal TV:*"Comercianții sunt verificați minuțios în această perioadă dacă vând molizii în corespundere cu normele legale. De regulă, vânzătorii sunt receptivi și prezintă fără ezitare toate actele permisive. În caz contrar, inspectorii aplică amenzi și acestea sunt destul de mari."*

Vânzătorii trebuie să prezinte neapărat actele de proveniență a brazilor, dar și autorizația care permite comercializarea acestora.

GRIGORE CIUGUI, inspector de mediu:*"Ne apropiem de persoanele care comercializează acești molizi, brazi, solicităm actele de provenință a brazilor, verificăm. Dacă toate actele sunt în regulă, atunci e bine. În cazul în care se depistează că molizii sunt comercializați fără acte de proveniență, în primul rând se face un act de predare-primire la întreprinderea silvică, în cazul dat - Întreprinderea silvică Chișinău."*

Această femeie spune că poartă mereu actele necesare, pentru a fi sigură că poate dovedi că-și vinde marfa legal.

Sunt și cazuri când vânzătorii spun că nu au actele asupra lor sau că așteaptă să vină cineva responsabil de activitatea lor pentru a le putea prezenta.

ION ȚURCANU, inspector de mediu:*"Unii au documentele în prezența dumnealor, le prezintă. Deja vedem dacă corespund, dacă sunt valabile. Alții dacă nu au, urmează să fie întocmite procese verbale cu privire la contravenție."*

Cei care sunt depistați că vând ilegal brazi se pot alege cu amenzi de la 2500 la 5000 de lei în cazul persoanelor fizice. Persoanele juridice pot fi sancționate cu amenzi de la 15 la 20 de mii de lei.