---
site: "jurnaltv.md"
archive: "https://web.archive.org/web/20241113123508/www.jurnaltv.md/news/11b9ea59e5058884/peste-trei-mii-de-moldoveni-traiesc-fara-sa-aiba-un-numar-de-"
url: "http://www.jurnaltv.md/news/11b9ea59e5058884/peste-trei-mii-de-moldoveni-traiesc-fara-sa-aiba-un-numar-de-"
language: ro
title: "Peste trei mii de moldoveni trăiesc fără să aibă un număr de identitate personal"
publication: '[[JurnalTV]]'
published: '2022-02-03'
section: novosti
description: "Peste trei mii de oameni trăiesc în Republica Moldova fără să aibă un număr de identitate personal. Majoritatea refuză IDNP-ul din motive religioase. Cine și cum își argumentează decizia a încercat să afle reporterul Jurnal TV."
---

# Peste trei mii de moldoveni trăiesc fără să aibă un număr de identitate personal

Peste trei mii de oameni trăiesc în Republica Moldova fără să aibă un număr de identitate personal. Majoritatea refuză IDNP-ul din motive religioase. Cine și cum își argumentează decizia a încercat să afle reporterul Jurnal TV.

Potrivit informațiilor obținute de la Agenția Servicii Publice, în Republica Moldova trăiesc fără a avea un cod personal în buletinul de identitate 3 mii 71 de persoane. Acest lucru este permis de legislație. Oricine poate refuză eliberarea IDNP-ului și va utiliza un buletin provizoriu, valabil zece ani, care nu conține un număr de identitate.

ALEXANDRU DONI, șef Direcție evidența persoanelor, ASP:*"Buletinul respectiv din punct de vedere juridic are aceeași forță ca și buletinul obișnuit și permite titularului să-și realizeze toate drepturile prevăzute de Constituție."*

Excepții totuși există. De exemplu, persoanele fără IDNP nu pot obține un pașaport biometric și, deci nu pot călători în străinătate. Astfel de cetățeni nu pot beneficia de diverse servicii electronice, precum ar fi crearea unei semnături electronice sau programarea online la anumite instituții.

ALEXANDRU DONI, șeful direcției evidența persoanelor, ASP:*"Ei invocă motivul religios. Asta a fost singurul motiv invocat până în prezent de persoane. Noi nu cunoaștem alte motive."*

A fost complicat să găsim astfel de persoane, întrucât practic imediat refuzau să discute cu noi, aflând că suntem jurnaliști. Totuși, o femeie din satul Ciuciulea, raionul Glodeni, ne-a destăinuit că toată viața trăiește fără a avea un număr de identitate. De fapt, este singura persoană de acest fel din localitatea sa. În tinerețe, era artistă la Teatrul de operă și balet, iar deja de 16 ani a devenit călugăriță. Un cod personal, spune ea, contravine credinței sale.

ZINAIDA GROSU, călugăriță:*"De fapt un pic contravine. În acele 13 cifre se află numărul 666 care este scris în apocalipsa lui Ioan, că nu trebuie să ne însemnăm cu 666."*

Femeia povestește că în lipsa codului personal, mereu avea probleme cu acordarea ajutoarelor sociale și a pensiei. De câțiva ani, situația s-a îmbunătățit, dar oricum este loc pentru mai bine.

ZINAIDA GROSU, călugăriță:*"Ar fi bine ca aceste pașapoarte care ni le dă, să fie de carton și nu pe zece ani, dar pe mai mulți ani. Lasă să fie cu 12 cifre sau cu nouă..."*

Zinaida Grosu nu poate călători. Nu poate participa la alegeri. Nu poate lua vreun credit de la bancă. Dar nici nu are nevoie...

ZINAIDA GROSU, călugăriță*: "Eu numai mă rog să fie un om cumsecade la conducere, să ajute oamenii, să fie în țară pace. Și să vă spun sincer, nu vreau să-mi pună pecetea lui Antihrist, nici pe mână nici pe frunte, așa este scris."*

Preoții cu care am discutat spun că au mai mulți enoriași despre care știu că nu au IDNP.

VALERIU BAZATIN, parohul bisericii „Sf. Mucenic Valeriu”: "*Ștampila 666. Demult se vehiculează despre asta. Dar trebuie să ia decizia în acest sens Sfântul Sinod, Mitropolia, Patriarhia."*

Ideea că numărul de identitate este și numărul diavolului este doar părerea unora. Nu este lege, ne spune părintele Valeriu Bazatin.

VALERIU BAZATIN, parohul bisericii „Sf. Mucenic Valeriu”:*"În Sfânta Scriptură e scris așa: ce e a lui Dumnezeu, e a lui Dumnezeu, ce e a Împăratului, e a Împăratului. Și dacă conducerea țării a luat decizia dată, noi trebuie să o îndeplinim."*

Anterior, Mișcărea Juriștilor Ortodocși a organizat mai multe proteste la Chișinău împotriva lezărilor drepturilor fundamentale cetăţeneşti a creştinilor, care nu deţin buletinul de identitate. Într-o conferință de presă, aceștia declarau că persoanele care renunță la codul de identificare se confruntă cu un șir de probleme din cauză că nu toți angajatorii acceptă să le ofere un loc de muncă sau din cauza că nu pot primi pensia.Evidenţa cetăţenilor Republicii Moldova care renunţă la numărul de identificare de stat şi la evidenţa automatizată în Registrul de stat al populaţiei se ţine prin fişierul manual. Datele arată că, în 2010 existau zece mii de astfel de persoane, iar în 2014 - șase mii. În ultimii ani, numărul lor s-a redus în jumătate.

Evidenţa cetăţenilor Republicii Moldova care renunţă la numărul de identificare de stat şi la evidenţa automatizată în Registrul de stat al populaţiei se ţine prin fişierul manual. Datele arată că, în 2010 existau zece mii de astfel de persoane, iar în 2014 - șase mii. În ultimii ani, numărul lor s-a redus în jumătate.