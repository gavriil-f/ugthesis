---
site: "jurnaltv.md"
archive: "https://web.archive.org/web/20240221060350/www.jurnaltv.md/news/bd258c7e10bd2a77/incepe-vaccinarea-anti-covid-in-moldova-specialistii-moldoveni-spun-ca-vaccinul-este-sigur-nu-genereaza-reactii-adverse.html"
url: "https://www.jurnaltv.md/news/bd258c7e10bd2a77/incepe-vaccinarea-anti-covid-in-moldova-specialistii-moldoveni-spun-ca-vaccinul-este-sigur-nu-genereaza-reactii-adverse.html"
language: ro
title: "Începe vaccinarea anti-covid în Moldova; Specialiștii moldoveni spun că vaccinul este sigur, nu generează reacții adverse"
publication: '[[JurnalTV]]'
published: '2021-03-01'
section: novosti
description: "Cele 21.600 de doze de vaccin AstraZeneca, donate de România și care au ajuns sâmbătă la Chișinău, au fost distribuite Agenției Naționale pentru Sănătate Publică, iar în scurt timp, ar urma să înceapă campania de vaccinare. Unele țări, precum Italia și Germania privesc cu reticență eficiența acestui vaccin în cazul persoanelor trecute de 55 de ani. Am decis să aflăm de la specialiști, care este situația în cazul Republicii Moldova și dacă serul AstraZeneca va fi injectat medicilor moldoveni cu vâsta mai mare de 55 de ani."
---

# Începe vaccinarea anti-covid în Moldova; Specialiștii moldoveni spun că vaccinul este sigur, nu generează reacții adverse

Cele 21.600 de doze de vaccin AstraZeneca, donate de România și care au ajuns sâmbătă la Chișinău, au fost distribuite Agenției Naționale pentru Sănătate Publică, iar în scurt timp, ar urma să înceapă campania de vaccinare. Unele țări, precum Italia și Germania privesc cu reticență eficiența acestui vaccin în cazul persoanelor trecute de 55 de ani. Am decis să aflăm de la specialiști, care este situația în cazul Republicii Moldova și dacă serul AstraZeneca va fi injectat medicilor moldoveni cu vâsta mai mare de 55 de ani.

Vaccinul AstraZeneca/Oxford a fost aprobat până în prezent în peste 50 de țări ale lumii. El are avantajul de a fi ieftin, aproximativ 2.5 Euro pentru o doză, este uşor de depozitat comparativ cu vaccinurile anti-COVID Pfizer/BioNTech și Moderna.

În ceea ce privește eficiența vaccinurilor, AstraZeneca indică un procentaj mai redus comparativ cu celelalte două.

După modul de administrare, diferența injectării celor două doze de vaccin variază de la 20 de zile până la 56 de zile distanță.

Vaccinul AstraZeneca este privit cu reticență în țări precum Italia și Germania din punctul de vedere al eficienței în cazul persoanelor în vârstă. În cele două țări europene vaccinul este folosit cu precădere în cazul populației tinere. Italia nu recomandă vaccinul la persoanele trecute de 55 de ani. Austria urmează exemplul Germaniei și recomandă folosirea vaccinului AstraZeneca doar persoanelor sub 65 de ani. Argumentul lor este că serul AstraZeneca nu a fost testat suficient în cazul grupelor mai în vârstă ca să-și demonstreze eficacitatea. În Republica Moldova, serul AstraZeneca va fi administrat și persoanelor de peste 55 de ani.

ANGELA PARASCHIV, șef Departamentul epidemiologie a USMF ”Nicolae Testemițeanu”:*"Într-adevăr, la început, când au început a fi distribuite vaccinurile AstraZeneca, multe țări au ezitat să realizeze vaccinul la persoanele mai în vârstă de 55 de ani, pentru că inițial, în studiu, au fost incluse puține persoane cu această vârstă, de aceea a și apărut ezitarea în legătură cu această vârstă. Dar vaccinul este destul de sigur, nu există reacții adverse, inclusiv la persoanele de peste 55 de ani, deja avem un număr de peste 1 milion de persoane care au primit vaccin și care au trecut de vârsta de 55 de ani și inclusiv Organizația Mondială a Sănătății a exclus această clauză. Așadar, se recomandă inclusiv persoanelor după 55 de ani."*

Principalele restricții privind administrarea vaccinului se referă la vârsta de la care poate fi injectat vaccinul AstraZeneca, explică specialistul.

ANGELA PARASCHIV, șef Departamentul epidemiologie a USMF ”Nicolae Testemițeanu”:*"Deci, unica limită de vârstă avem pentru vaccinul Pfizer de la 16 ani, AstraZeneca de la 18 ani și Moderna la fel. Alte limitări de vârstă noi nu avem."*

În cadrul studiilor clinice au fost înregistrate unele reacții adverse ale vaccinării. Specialiștii susțin că ele sunt similare cu cele care apar și în cazul altor vaccinuri injectabile și includ: dureri în locul injectării, cefalee, oboseală sau dureri musculare. Potrivit Ministerului Sănătății, primele doze de vaccin anti-COVID vor fi administrate lucrătorilor din sistemul medical, iar prima etapă de imunizare ar urma să dureze aproximativ 2 luni. În Republica Moldova vor fi aduse 24.570 doze de vaccin Pfizer/BioNTech și 264 mii doze produse de Oxford/AstraZeneca. Până miercuri, 3 martie, în țară urmează să ajungă alte 14.400 doze de vaccin AstraZeneca.