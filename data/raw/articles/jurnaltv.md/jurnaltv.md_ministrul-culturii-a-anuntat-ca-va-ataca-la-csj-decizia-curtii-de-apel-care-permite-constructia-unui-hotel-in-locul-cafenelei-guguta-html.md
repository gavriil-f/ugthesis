---
site: "jurnaltv.md"
archive: "https://web.archive.org/web/20240204125345/www.jurnaltv.md/news/a73f32af3e13090c/ministrul-culturii-a-anuntat-ca-va-ataca-la-csj-decizia-curtii-de-apel-care-permite-constructia-unui-hotel-in-locul-cafenelei-guguta.html"
url: "https://www.jurnaltv.md/news/a73f32af3e13090c/ministrul-culturii-a-anuntat-ca-va-ataca-la-csj-decizia-curtii-de-apel-care-permite-constructia-unui-hotel-in-locul-cafenelei-guguta.html"
language: ro
title: "Ministrul Culturii a anunțat că va ataca la CSJ decizia Curții de Apel care permite construcția unui hotel în locul cafenelei „Guguță”"
publication: '[[JurnalTV]]'
published: '2024-02-01'
section: novosti
description: "Ministerul Culturii a anunțat acțiunile pe care le va întreprinde, după ce în luna septembrie a anului trecut magistrații de la Curtea de Apel Chișinău au luat o decizie prin care i-au permis companiei Regata Imobiliare, ce aparține omului de afaceri Ceslav Ciuhrii, să construiască un hotel cu opt etaje în locul fostei cafenele „Guguță” din Grădina Publică Ștefan cel Mare din Chișinău. Responsabilii de la Ministerul Culturii vor ataca decizia Curții de Apel la Curtea Supremă de Justiție."
---

# Ministrul Culturii a anunțat că va ataca la CSJ decizia Curții de Apel care permite construcția unui hotel în locul cafenelei „Guguță”

Ministerul Culturii a anunțat acțiunile pe care le va întreprinde, după ce în luna septembrie a anului trecut magistrații de la Curtea de Apel Chișinău au luat o decizie prin care i-au permis companiei Regata Imobiliare, ce aparține omului de afaceri Ceslav Ciuhrii, să construiască un hotel cu opt etaje în locul fostei cafenele „Guguță” din Grădina Publică Ștefan cel Mare din Chișinău. Responsabilii de la Ministerul Culturii vor ataca decizia Curții de Apel la Curtea Supremă de Justiție.

Decizia Curții de Apel Chișinău a fost luată, pe 27 septembrie trecut, de completul de judecători Veronica Negru, Ecaterina Palanciuc și Ina Dutca. Astfel, s-a casat hotărârea Judecătoriei Chișinău, sediul Râșcani, emisă în cauza în contencios administrativ la acțiunea pornită de Regata Imobiliare împotriva Ministerului Culturii, primarului general și a Asociației Obștești „Centrul de Urbanism”. Curtea de Apel a emis o nouă decizie prin care a admis cererea companiei lui Ceslav Ciuhrii privind anularea actelor administrative individuale defavorabile firmei Regata Imobiliare. Ministrul Culturii, Sergiu Prodan, a anunțat acum că va ataca decizia la Curtea Supremă de Justiție.

SERGIU PRODAN, ministrul Culturii:*"Ministerul a primit recent decizia motivată a Curții de Apel și vom contestat această decizie la Curtea Supremă de Justiție."*

Ministrul Culturii a mai spus că o problemă ar fi probele examinate de judecători în cele două instanțe. Sergiu Prodan a menționat că a descoperit mai multe nereguli care au permis, în consecință, luarea unor decizii eronate de-a lungul anilor.

SERGIU PRODAN, ministrul Culturii:*"Problema este că atât prima instanță, cât și la Apel, au dezbătut lucruri incorecte. Din neatenție sau rea voință a unor persoane, care au activat în Ministerul Culturii, în Agenția de Supraveghere a Monumentelor, subiectul judecății a fost retragerea acelui aviz pozitiv al Consiliul Național al Monumentelor Istorice pentru proiectul respectiv."*

Avocatul omului de afaceri Ceslav Ciuhrii susține că Ministerul Culturii ar trebuie să prezinte argumente clare pentru ca recursul să fie acceptat la Curtea Supremă de Justiție. Totodată, apărătorul a menționat că nu vede impedimente, care ar împiedica construcția multietajată în locul cafenelei Guguță.

IGOR DOICOV, avocat:*"Din punct de vedere arhitectural nu este monument istoric, e vorba de o înălțime care trebuie respectată. Acolo trebuie ținut cont de anturajul și împrejurimi. Noi înțelegem acest lucru. La întrebare dumneavoastră dacă e parc sau nu, noi suntem de părerea că nu este. Nu există o delimitare. Mai mult decât atât, este o situație când tu cumperi ceva și știi că nu-i parc și apoi cineva care vrea să-ți pună un impediment spune că este parc."*

Sergiu Prodan susține că a fost semnată o solicitare către Primăria municipiului Chișinău de a nu emite vreo autorizație sau certificat de urbanism în privința acestui subiect, atât timp cât Ministerul Culturii intenționează să se adreseze la instanța supremă. De notat că, în august 2017, Finpar Invest, companie controlată prin intermediari de Vladimir Plahotniuc, a vândut cafeneaua „Guguță” din parcul „Ștefan cel Mare și Sfânt” din capitală firmei „Regata Imobiliare” SRL, care aparținea unei alte firme, „Biotehnos” SRL, fondată de omul de afaceri Ceslav Ciuhrii. Imobilul în care s-a aflat cafeneaua "Guguţă" are o suprafaţă de 1.200 de metri pătraţi. Întreprinderea de alimentaţie publică a aparţinut în proporţie de 82 la sută Consiliului municipal Chişinău. în 2009, în urma unei succesiuni de tranzacţii dubioase, localul a intrat în posesia firmei "Finpar Invest".