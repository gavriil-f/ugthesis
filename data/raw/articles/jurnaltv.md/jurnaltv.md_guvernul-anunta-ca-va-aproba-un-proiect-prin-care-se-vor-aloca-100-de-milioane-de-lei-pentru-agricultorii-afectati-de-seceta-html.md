---
site: "jurnaltv.md"
archive: "https://web.archive.org/web/20241126193740/www.jurnaltv.md/news/e2c7f7a4619aab4b/guvernul-anunta-ca-va-aproba-un-proiect-prin-care-se-vor-aloca-100-de-milioane-de-lei-pentru-agricultorii-afectati-de-seceta.html?utm_source=RSS&utm_medium=RSS&utm_campaign=RSS"
url: "https://www.jurnaltv.md/news/e2c7f7a4619aab4b/guvernul-anunta-ca-va-aproba-un-proiect-prin-care-se-vor-aloca-100-de-milioane-de-lei-pentru-agricultorii-afectati-de-seceta.html"
language: ro
title: "Guvernul anunță că va aproba un proiect prin care se vor aloca 100 de milioane de lei pentru agricultorii afectați de secetă"
publication: '[[JurnalTV]]'
published: '2020-08-18'
section: novosti
description: "După mai multe proteste organizate de agricultorii din țara noastră, astăzi Guvernul anunță că premierul Ion Chicu a avut o rundă de discuții cu reprezentanții sectorului agricol privind acțiunile ce vor fi întreprinse de Executiv pentru depășirea crizei din domeniu, ca urmare a înțelegerilor convenite anterior cu producătorii agricoli. Prim-ministrul a anunțat că mâine va fi aprobat proiectul ce prevede modificarea și simplificarea Regulamentului cu privire la subvenționarea agricultorilor."
---

# Guvernul anunță că va aproba un proiect prin care se vor aloca 100 de milioane de lei pentru agricultorii afectați de secetă

După mai multe proteste organizate de agricultorii din țara noastră, astăzi Guvernul anunță că premierul Ion Chicu a avut o rundă de discuții cu reprezentanții sectorului agricol privind acțiunile ce vor fi întreprinse de Executiv pentru depășirea crizei din domeniu, ca urmare a înțelegerilor convenite anterior cu producătorii agricoli. Prim-ministrul a anunțat că mâine va fi aprobat proiectul ce prevede modificarea și simplificarea Regulamentului cu privire la subvenționarea agricultorilor.

Guvernul anunță că vor fi alocate încă 100 de milioane de lei din fondul de intervenție pentru susținerea producătorilor agricoli care au fost afectați de seceta din acest an. Astfel, Guvernul va aloca 300 de milioane de lei agricultorilor pentru a compensa pierderile înregistrate în cazul culturilor cerealiere de prima grupă. Premierul îndeamnă agricultorii să depună actele la AIPA pentru a primi compensația în valoare de 1500 de lei/ha.

„*Guvernul va extinde programul de subvenționare a dobânzilor la credite pentru agricultori. La fel, vom institui moratoriu la controale fiscale pentru întreprinderile agricole până la sfârșitul acestui an. De asemenea, a fost agreat ca datoriile pe care le au pentru tehnică să fie reeșalonate”,*a dat asigurări Ion Chicu.

Spre final Chicu a îndemnat agricultorii să nu se lase manipulați de factorul politic, care sub falsa grijă pentru interesele agricultorilor își propun, de fapt, să destabilizeze situația și blochează consultările.