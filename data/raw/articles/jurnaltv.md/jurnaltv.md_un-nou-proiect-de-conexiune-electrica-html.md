---
site: "jurnaltv.md"
archive: "https://web.archive.org/web/20240501181002/www.jurnaltv.md/news/3d7b599406707baa/un-nou-proiect-de-conexiune-electrica.html"
url: "https://www.jurnaltv.md/news/3d7b599406707baa/un-nou-proiect-de-conexiune-electrica.html"
language: ro
title: "Un nou proiect de conexiune electrică"
publication: '[[JurnalTV]]'
published: '2024-04-30'
section: novosti
description: "Republica Moldova va construi o a treia linie electrică de interconectare cu România, care va uni stația Strășeni cu cea din satul Gutinaș, județul Bacău. Memorandumul de înțelegere a fost semnat astăzi de autoritățile de la Chișinău și Guvernul Statelor Unite ale Americii. Finalizarea lucrărilor este așteptată spre finele anului 2029. Banii pentru construcție sunt oferiți drept credit nerambursabil de Statele Unite."
---

# Un nou proiect de conexiune electrică

Republica Moldova va construi o a treia linie electrică de interconectare cu România, care va uni stația Strășeni cu cea din satul Gutinaș, județul Bacău. Memorandumul de înțelegere a fost semnat astăzi de autoritățile de la Chișinău și Guvernul Statelor Unite ale Americii. Finalizarea lucrărilor este așteptată spre finele anului 2029. Banii pentru construcție sunt oferiți drept credit nerambursabil de Statele Unite.

VLADA TOMESCU, reporter Jurnal TV:*"Construcția rețelei electrice este preconizată să înceapă la finele anului 2025, după efectuarea mai multor studii de fezabilitate. Linia electrică, cu o lungime de 190 de kilometri, va începe la stația de la Strășeni și va ajunge la cea de la Gutinaș."*

Acordul pentru construcția porțiunii din partea de est a Prutului a fost semnat astăzi de către Ministerul Energiei și Agenția Statelor Unite pentru Dezvoltare Internațională. Pe teritoriul Republicii Moldova, linia electrică aeriană de 400 kV va avea o lungime de peste 70 de kilometri din totalul de 190 de kilometri și va începe la de stația electrică Strășeni.

VICTOR PARLICOV, ministrul Energiei:*"Acest proiect este unul din câteva care ne va aduce și ne va face parte din piață de energetică europeană, estimativ în 2029, înainte ca noi să ajungem țară-membru a Uniunii Europene. În esență, nu este doar despre securitate, așa cum am spus, asta înseamnă reguli de joc, asta creează baza ca businessul, industria sunt consumatori mari de Energie, și până acum nu avea cum să vină, că știau că suntem dependenți de o singură sursă."*

Resursele financiare pentru construcție sunt oferite de Guvernul Statelor Unite ale Americii.

KENT LOGSDON, ambasadorul Statul Unite la Chișinău:*"Noi știm că Rusia a folosit, peste trei decenii, energia electrică în calitate de armă și avea posibilitatea să stingă, sau să aprindă, lumina în Republica Moldova în orice clipă. Prin programele USAID, Statele Unite se alătură comunității internaționale pentru a face ca Republica Moldova să poată cumpăra oricând electricitate și alte surse de energie, ca să devină independentă."*

ISOBEL COLEMAN, administrator adjunct USAID:*"Acest lucru va permite țării să atragă mai multe investiții private și în final să crească standardele de viață. Acest lucru va duce la creșterea independenței și rezilienței Moldovei și în același timp va asigura energie pe care ne putem baza și la prețuri accesibile."*

Costurile lucrărilor încă nu sunt definitivate, spun autoritățile de la Chișinău. Ar putea fi vorba de peste 70 de milioane de dolari doar pentru lucrările de pe teritoriul Republicii Moldova. Pe partea dreaptă a Prutului, lucrările vor fi efectuate de compania Transelectrica, a precizat ministrul Energiei, Victor Parlicov.