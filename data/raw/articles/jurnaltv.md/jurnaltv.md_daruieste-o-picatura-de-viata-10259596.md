---
site: "jurnaltv.md"
archive: "https://web.archive.org/web/20240702090631/www.jurnaltv.md/ro/news/2016/11/17/daruieste-o-picatura-de-viata-10259596/"
url: "http://www.jurnaltv.md/ro/news/2016/11/17/daruieste-o-picatura-de-viata-10259596/"
language: ro
title: "Ridicarea imunităţii lui Filat, legală"
publication: '[[JurnalTV]]'
section: politic
description: "Ridicarea imunitătăţii deputatului Vladimir Filat a fost legală. Asta au decis astăzi magistraţii de la Curtea Constituţională, după ce mai mulţi parlamentari..."
---

# Ridicarea imunităţii lui Filat, legală

Ridicarea imunitătăţii deputatului Vladimir Filat a fost legală. Asta au decis astăzi magistraţii de la Curtea Constituţională, după ce mai mulţi parlamentari liberal-democraţi au contestat procedura. Instanța a respins sesizarea ca fiind nefondată.

PLDM a sesizat Curtea în privința nerespectării unor norme din Regulamentul Parlamentului, care ar veni să precizeze cum decurg anumite proceduri prevăzute în Legea Supremă. De exemplu cum se votează, secret sau deschis, în cazul ridicării imunității unui deputat. Curtea, însă, a respins solicitarea și a declarat că nu faptul că s-a votat în mod deschis a încălcat Constituția ci prevederea din Regulament invocată de PLDM este neconstituțională.

Pe lângă cei care au sesizat Curtea și magistrații care au examinat contestarea, la ședință a participat și un reprezentant al Direcției juridice a Parlamentului, delegat acolo pentru a expune poziția Legislativului. Acesta, însă, nu a avut răspunsuri pentru mai multe întrebări ale judecătorilor, iar atunci când i s-a reproșat că a venit nepregătit, el declarat că nici nu era potrivit să fie trimis anume el să dea explicații în fața instanței.

Amintim că acum o lună, 79 de deputaţi au votat ca liderul PLDM, Vladimir Filat, să fie lipsit de imunitate parlamentară. Asta în urma unui demers al procurorului general, care susţine că oamenii legii deţin probe ce demonstrează implicarea fostului premier în jaful de la Banca de Economii. Tot atunci, Vladimir Filat a fost reţinut de ofiţerii Centrului Naţional Anticorupţie fiind acuzat de trafic de influenţă şi corupere pasivă în dosarul fraudelor de la Banca de Economii. S-a întâmplat după un autodenunţ al controversatului om de afaceri Ilan Shor, cercetat și el în dosarul delapidărilor de la Banca de Economii, însă, în stare de libertate. Precizăm că în 2013, Curtea Constituţională a mai adoptat o hotărâre în cazul fostului lider PLDM. Atunci, magistraţii au decis că Vladimir Filat nu mai poate candida vreodată la funcţia de prim-ministru, după ce a fost demis pentru suspiciuni de corupție.