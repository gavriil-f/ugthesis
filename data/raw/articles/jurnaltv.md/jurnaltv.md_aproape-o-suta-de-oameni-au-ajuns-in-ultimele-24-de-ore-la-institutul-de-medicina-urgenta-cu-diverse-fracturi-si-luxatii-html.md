---
site: "jurnaltv.md"
archive: "https://web.archive.org/web/20240419223821/www.jurnaltv.md/news/c51a132f27762899/aproape-o-suta-de-oameni-au-ajuns-in-ultimele-24-de-ore-la-institutul-de-medicina-urgenta-cu-diverse-fracturi-si-luxatii.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/c51a132f27762899/aproape-o-suta-de-oameni-au-ajuns-in-ultimele-24-de-ore-la-institutul-de-medicina-urgenta-cu-diverse-fracturi-si-luxatii.html"
language: ro
title: "Aproape o sută de oameni au ajuns în ultimele 24 de ore la Institutul de Medicină Urgentă cu diverse fracturi și luxații"
publication: '[[JurnalTV]]'
published: '2024-01-09'
section: novosti
description: "Aproape o sută de oameni au ajuns, în ultimele 24 de ore, la Institutul de Medicină Urgentă din Chișinău cu diverse fracturi și luxații din cauza gheții de sub picioare. Medicii au operat în regim de urgență 22 de persoane, iar 30 au fost spitalizate. Mai mulți pacienții ne-au spus că s-au accidentat din cauza drumurilor și trotuarelor, care nu au fost curățate."
---

# Aproape o sută de oameni au ajuns în ultimele 24 de ore la Institutul de Medicină Urgentă cu diverse fracturi și luxații

Aproape o sută de oameni au ajuns, în ultimele 24 de ore, la Institutul de Medicină Urgentă din Chișinău cu diverse fracturi și luxații din cauza gheții de sub picioare. Medicii au operat în regim de urgență 22 de persoane, iar 30 au fost spitalizate. Mai mulți pacienții ne-au spus că s-au accidentat din cauza drumurilor și trotuarelor, care nu au fost curățate.

Dumitru a ajuns la spital azi-dimineață, după ce a alunecat pe stradă și a căzut. Bărbatul s-a ales cu o fractură internă la piciorul drept.

La primele ore ale dimineții a ajuns la urgență și această femeie. A căzut pe trotuar, iar acum va sta cu mâna în ghips.

A alunecat pe trotuar și acest bărbat. Totul s-a întâmplat în seara zilei de luni. Bărbatul nu a apelat imediat la ajutorul medicilor, dar azi dimineața a venit la spital, pentru că durerea s-a agravat.

În ultimele 24 de ore, medicii specialiști au lucrat în regim de alertă. Aproape 100 de persoane s-au adresat la departamentul de primiri urgente cu diferite traumatisme.

DORINA ARSENE, purtător de cuvânt, Institutul de Medicină Urgentă:*"Cele mai multe persoane s-au adresat la traumatolog, asta înseamnă 76 de persoane, dintre care 30 au necesitat spitalizare. În mare parte au fost consultații pentru luxații, pentru entorse. Au fost efectuate 26 de intervenții chirurgicale, dintre care 22 în regim de urgență."*

Unele persoane s-au ales cu leziuni ale țesutului din cauza gerului.

DORINA ARSENE, purtător de cuvânt, Institutul de Medicină Urgentă:*"Din cauza timpului de afară, s-au adresat două persoane, una cu degerătură și alta cu hipotermie. O persoană este internată la noi în Institut, iar o persoană a fost transferată inter-spitalicesc."*

Toți pacienții internați la Institutul de Medicină Urgentă din Chișinău sunt în stare de gravitate medie, stabilă. Medicii le recomandă oamenilor să fie atenți când pășesc și să poarte încălțăminte potrivită pentru temperaturile scăzute.