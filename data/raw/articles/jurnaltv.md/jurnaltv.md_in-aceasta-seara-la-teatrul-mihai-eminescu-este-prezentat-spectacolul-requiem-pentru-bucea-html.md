---
site: "jurnaltv.md"
archive: "https://web.archive.org/web/20240705180148/www.jurnaltv.md/news/0e341f27459829ed/in-aceasta-seara-la-teatrul-mihai-eminescu-este-prezentat-spectacolul-requiem-pentru-bucea.html"
url: "https://www.jurnaltv.md/news/0e341f27459829ed/in-aceasta-seara-la-teatrul-mihai-eminescu-este-prezentat-spectacolul-requiem-pentru-bucea.html"
language: ro
title: "În această seară, la Teatrul ”Mihai Eminescu” este prezentat spectacolul ”Requiem pentru Bucea”"
publication: '[[JurnalTV]]'
published: '2022-05-09'
section: novosti
description: "În această seară, la Teatrul Național ”Mihai Eminescu” este prezentat spectacolul manifest ”Requiem pentru Bucea”. Pe scenă sunt aduse poeme despre război ale autorilor din Ucraina, România și Republica Moldova. Inițiatorii susțin că spectacolul este un simbol al tragediei prin care trece acum poporul ucrainean."
---

# În această seară, la Teatrul ”Mihai Eminescu” este prezentat spectacolul ”Requiem pentru Bucea”

În această seară, la Teatrul Național ”Mihai Eminescu” este prezentat spectacolul manifest ”Requiem pentru Bucea”. Pe scenă sunt aduse poeme despre război ale autorilor din Ucraina, România și Republica Moldova. Inițiatorii susțin că spectacolul este un simbol al tragediei prin care trece acum poporul ucrainean.

LUMINIȚA ȚÂCU, regizor: "*Suntem acea voce care vorbește împotriva armelor. Astăzi, pe scena Teatrului Național ”Mihai Eminescu” e Requiem pentru Bucea, e un spectacol de poeme de război. E primul poem din acest spectacol. Așa și se numește, ”24 februarie, acea zi, care ne-a îndurerat, ziua începutului nu a operațiunii militare, noi îi spunem pe nume acelui război, care a umplut de lacrimi de durere, de sânge..."*

Spectacolul aduce în scenă ”un război care a furat copiii de la părinți”, spune regizorul, Luminița Țâcu. Ea precizează că acesta este un manifest pentru pace, iar ziua de 9 mai nu a fost aleasă întâmplător.

LUMINIȚA ȚÂCU, regizor:*"E un spectacol pe care l-am lucrat în câteva zile. Nu am putut sta deoparte. Ne-am mobilizat. Ziua de 9 mai am ales-o pentru că e o zi în care vrem să vorbim despre pace, nu e o zi în care sărbătorim victoria, e o zi îndoliată, pentru mine."*

Spectacolul ”Requiem pentru Bucea” îl are în calitate de inițiator pe scriitorul Dumitru Crudu. Conceptul și regia piesei este semnată de Mihai Fusu și Luminița Țâcu, scenografia îi aparține Marianei Bivol-Tonu, iar conceptul video a fost realizat de Ian Onică. Accesul publicului la spectacol este liber, pe bază de locuri rezervate în prealabil.