---
site: "jurnaltv.md"
archive: "https://web.archive.org/web/20240907094726/www.jurnaltv.md/news/36021ce8858e684a/monopol-la-portul-giurgiulesti.html"
url: "http://www.jurnaltv.md/news/36021ce8858e684a/monopol-la-portul-giurgiulesti.html"
language: ro
title: "Monopol la portul Giurgiulești"
publication: '[[JurnalTV]]'
published: '2018-11-13'
section: novosti
description: "Holdingul"
---

# Monopol la portul Giurgiulești

Holdingul "Trans Oil", controlat de către un cetățean din anturajul președintelui PD, Vladimir Plahotniuc, a acaparat exportul maritim de cereale din Republica Moldova. Este folosită pe deplin infrastructura portului Giurgiulești, tronsonul de cale ferată, care au fost construite din bani publici. Despre acest lucru a scris un portal de știri din România, care a făcut o sinteză a articolelor publicate de „Jurnal de Chișinău” și „Evenimentul zilei - Moldova”.

Trans Oil deține 16 silozuri, din cele 44 existente pe teritoriul Republicii Moldova, cu o capacitate de circa 500 de mii de tone și încă un siloz în Portul Reni, din Ucraina. Holdingul are active și în România, achiziționate odată cu grupul Racova, aflat anterior în proprietatea omului de afaceri Adrian Porumboiu. Trans Oil a crescut recent capacitatea de transbordare la Portul Giurgiulești până la un milion 600 de mii de tone de produse agricole, pe sezon. Unul dintre exportatorii de cereale, Vasile Gajiu, susține că piaţa Uniunii Europene, mult mai sigură, este blocată pentru majoritatea distribuitorilor de cereale din Republica Moldova. „Puterea favorizează de ani buni Trans Oil. Mai întâi, acest sprijin s-a manifestat prin acordarea de vagoane pentru transportarea cerealelor. Pentru a evita aceste piedici pe viitor, am cumpărat maşini cu care transportăm cereale la Reni şi Galaţi, deoarece Portul Giurgiuleşti este controlat de Trans Oil. Suntem obligaţi să mergem cu maşinile, ceea ce este costisitor. Cea mai bună cale de export de cereale este cea maritimă, statul trebuie să creeze condiţii egale pentru toţi exportatorii. Dacă nu ar exista monopol, preţul la grâu ar fi mai mare, de aceea Trans Oil se străduieşte să controleze piaţa din Moldova, pentru a păstra preţurile mici“, a afirmat Gajiu pentru o investigație a Centrului de Investigații Jurnalistice din Moldova. 
Grupul de companii Trans Oil este condus de către Vazha Dzhashi, născut în URSS, care are cetățenie triplă - rusă, americană și moldovenească. Jhashi este fost membru al Consiliului de Administrare al Asociaţiei Oamenilor de Afaceri a lui Vlad Plahotniuc, dar și consilier al premierului Pavel Filip în probleme economice pentru regiunea țărilor arabe. Vazha Dzhashi a fost prim-vicepreședintele Consiliului de Administrație al băncii Victoriabank, atunci când președinte a acestuia era liderul PD. 
Potrivit portalului de știri jurnal.md, la 28 februarie 2015, Vladimir Plahotniuc a zburat împreună cu Vazha Dzhashi în Kârgâzstan, cu un avion al Nobil Air, companie a lui Ilan Șor. Adjunctul lui Vazha Jhashi, vicepreședintele Grupului Trans Oil, Mihail Caraseni, este consilierul președintelui Igor Dodon în probleme economice, fiind membru al Consiliului Economic de pe lângă președinte. Mihail Caraseni este și fratele deputatului PD, Demian Caraseni.
Trans Oil a ajuns în Republica Moldova acum 21 de ani, ca SRL și filială a firmei americane Trans Oil LTD. Vazha Dzhashi a fost singurul proprietar Trans Oil, până în 2006. Atunci, dreptul de proprietate i-a fost cedat societății Visions Holding SA, înregistrată la 18 octombrie 2004, la Geneva. Directoarea firmei este Evghenia Ursu, cetăţeancă a Federaţiei Ruse, persoană apropiată lui Dzhashi, iar preşedintele consiliului de administraţie este Gregorio Fazzone. Numele acestora apar în mai multe companii off shore asociate grupului Trans Oil. Un alt off shore important asociat companiei Trans Oil este Trezeme Limited, și acesta deținător de firme moldovenești, care au în proprietate silozuri, printre care Trans Bulk Logistics SRL. Firma este proprietară a terminalului cerealier din Portul Giurgiuleşti, administrat de cecenul Azamat Misirbiev, cu cetățenie rusă. Fratele lui Azamat, Arbi Misirbiev, este fondatorul companiei Trans Oil Investments LLC. Activele deținute de Trans Oil în Republica Moldova au întreținut, practic, holding-ul. De exemplu, în urma gajărilor succesive ale silozului de la Ceadîr-Lunga, grupul de firme Trans Oil a obținut, din 2007 și până în prezent, credite în valoare de 60 de milioane de dolari, 26 de milioane de euro și 40 de milioane de lei moldovenești. În urma gajării silozului de la Iargara, Trans-Oil a obținut credite în valoare de 50,5 milioane de dolari, în perioada 2007–2012. Aceste împrumuturi apar exact în momentul în care Bursa de Valori a Republicii Moldova a înregistrat vânzări de acțiuni ale Silozului Iargara către Ceba Grup SRL, exponent al Trans Oil. Președintele PD, Vladimir Plahotniuc, a fost sunat în mod repetat, dar nu ne-a răspuns la telefon pentru a confirma relațiile sale cu Vazha Dzhashi în afacerile Trans Oil.