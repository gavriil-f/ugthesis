---
site: "jurnaltv.md"
archive: "https://web.archive.org/web/20240428093707/www.jurnaltv.md/news/031ffe309e2d186f/de-zece-ani-fara-vize-in-europa.html?utm_source=RSS&utm_medium=RSS&utm_campaign=RSS"
url: "https://www.jurnaltv.md/news/031ffe309e2d186f/de-zece-ani-fara-vize-in-europa.html"
language: ro
title: "De zece ani fară vize în Europa"
publication: '[[JurnalTV]]'
published: '2024-04-26'
section: novosti
description: "Regimul liberalizat de vize cu Uniunea Europeană, pe care l-a obținut Republica Moldova în urmă cu zece ani, a adus beneficii semnificative cetățenilor de aici. Oamenii au mai multe oportunități pentru explorarea culturală, turism, vizite la membrii familiilor sau dezvoltarea afacerilor. Pe parcursul acestui deceniu, peste două milioane de moldoveni au călătorit cu pașaportul biometric în spațiul Schengen, iar relația Republicii Moldova cu blocul comunitar s-a consolidat."
---

# De zece ani fară vize în Europa

Regimul liberalizat de vize cu Uniunea Europeană, pe care l-a obținut Republica Moldova în urmă cu zece ani, a adus beneficii semnificative cetățenilor de aici. Oamenii au mai multe oportunități pentru explorarea culturală, turism, vizite la membrii familiilor sau dezvoltarea afacerilor. Pe parcursul acestui deceniu, peste două milioane de moldoveni au călătorit cu pașaportul biometric în spațiul Schengen, iar relația Republicii Moldova cu blocul comunitar s-a consolidat.

Din 2014 până în 2024, cetățenii Republicii Moldova au efectuat un total de 31 de milioane 248 de mii de călătorii în statele europene. Asta ar însemna peste 15 călătorii per persoană în decurs de zece ani.

IULIAN GROZA, director executiv IPRE:*"În zece ani sunt practic peste două milioane o sută de mii de cetățeni ai Republicii Moldova, care au călătorit în Uniunea Europeană. Dacă să ne raportăm la numărul populației curente din Republica Moldova, cred că peste 80 la sută din cetățeni au avut acest drept și s-au bucurat de această posibilitate."*

În această perioadă, cetățenii moldoveni au reușit să evite cheltuieli de cel puțin 270 de milioane de euro, pe care ar fi trebuit să îi achite pentru procedurile de obținere a vizelor.

IULIAN GROZA, director executiv IPRE:*"Noi am făcut un calcul estimativ - peste 31 de milioane de călătorii pentru două milioane o sută de mii de cetățeni. Asta ar fi însemnat cel puțin vreo șapte milioane de vize pe care ar fi trebuit să le obțină cetățenii noștri. Și dacă ne uităm la prețul vizei de atunci și de astăzi, prețul cel mai mic este de 35 de euro. Totuși, cel puțin 270 de milioane de euro noi toți le-am economisit."*

Călătoriile fără vize au creat noi oportunități pentru cetățenii Republicii Moldova, oferindu-le posibilitatea de a explora diversitatea culturală a Europei, de a-și vizita familia sau prietenii stabiliți în statele membre ale UE.

VADIM PISTRINCIUC, director executiv IPIS:*"Cred că merită să celebrăm ziua asta fiindcă este o victorie a tuturor cetățenilor și este un beneficiu. Oamenii au avut de câștigat. În afară de bani care i-au economisit pentru vize, cred că e foarte greu să faci un calcul, dar dacă vă uitați peste statisticile țării, o să vedeți că foarte multe produse, mai ales astăzi în condiții de război, se exportă în vest. Antreprenorii noștri pot să meargă acolo, să stabilească legături, să fie conectați."*

Pe 28 aprilie 2014 a fost liberalizat regimul de vize pentru cetăţenii Republicii Moldova prin modificarea Regulamentului UE nr. 539, astfel fiind abolită obligația de a deține viză de scurtă durată pentru cetăţenii moldoveni, posesori ai paşapoartelor biometrice, care călătoresc în Spaţiul Schengen.