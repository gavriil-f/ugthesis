---
site: "jurnaltv.md"
archive: "https://web.archive.org/web/20240315091754/www.jurnaltv.md/news/d434eb71557c3878/tehnica-moderna-in-valoare-de-"
url: "https://www.jurnaltv.md/news/d434eb71557c3878/tehnica-moderna-in-valoare-de-"
language: ro
title: "Tehnică modernă, în valoare de două milioane de euro, a fost procurată cu sprijinul Uniunii Europene pentru UTM"
publication: '[[JurnalTV]]'
published: '2021-10-07'
section: novosti
description: "Piața locală ar putea să fie completată în timpul apropiat cu înghețată din lapte de capră, prăjituri din faină de struguri și alte delicii. Mostrele au fost prezentate astăzi de către studenții Universității Tehnice, care au inaugurat, totodată, zece laboratoare moderne. Echipamentele de două milioane de euro au fost procurate cu sprijinul Uniunii Europene, prin intermediul Băncii Europene de Investiții."
---

# Tehnică modernă, în valoare de două milioane de euro, a fost procurată cu sprijinul Uniunii Europene pentru UTM

Piața locală ar putea să fie completată în timpul apropiat cu înghețată din lapte de capră, prăjituri din faină de struguri și alte delicii. Mostrele au fost prezentate astăzi de către studenții Universității Tehnice, care au inaugurat, totodată, zece laboratoare moderne. Echipamentele de două milioane de euro au fost procurate cu sprijinul Uniunii Europene, prin intermediul Băncii Europene de Investiții.

Olga Doineț a avut nevoie de câteva săptămâni să găsească rețeta perfectă a unui desert făcut din făină din sâmburi de struguri. Rodul imaginației este această prăjitură, din aluat cu aromă de poamă și lămâie.

OLGA DOINEȚ, studentă, Facultatea Tehnologia Alimentelor:*"În tehnologia vinului, semințele de struguri se aruncă, dar ele totuși au o valoare nutritivă. Aceste deșeuri alimentare se pot folosi în patiserie, trecând procesarea termică. Seamănă mult cu o vișină cu ciocolată."*

Studenții de la politehnică au creat și acest vin roșu. Întreg procesul le aparține - de la fermentare, până la îmbuteliere.

RODICA STURZA, șefa departamentului oenologie și chimie:*"Este investigat conținutul de substanțe biologic active pentru că unul din scopurile noastre este de a face un vin cât mai bogat."*

Pe masa cu noile produse am găsit fructe uscate conform celor mai noi tehnologii, bezea naturală, înghețată din lapte de capră cu pudră din măcieș și păducel, dar și alte delicii, absolut originale.

VIOREL GHERCIU, ministru al Agriculturii: "*Cred că studenții au o posibilitatea extraordinară să exploreze. Am văzut produse inovaționale. Am gustat cu plăcere înghețata produsă din lapte din capră, cu ingrediente naturale. Sunt produse extraordinare."*

Toate au fost posibile datorită celor zece laboratoare noi, dotate cu sprijinul Uniunii Europene.

În premieră, studenții din Chișinău au folosit utilaj și tehnică, despre care citeau doar în cărțile de specialitate din occident. De exemplu acest aparat, care ajută la stabilirea compoziției unui produs. În cazul nostru, a sucului de cătină.

ALEXEI BAERLE, doctor conferențiar universitar, UTM*: "Detectăm cantități mari de acid ascorbic, o substanță foarte folositoare pentru organismul uman, dar de asemenea și cantități mari de rutină și derivații ei, care ajută la tratarea bolilor cardiovasculare."*

VLADISLAV REȘITCA, prorector UTM:*"Avem carențe în prelucrarea materiei prime, carențe în păstrarea ei, ceea ce nu ne face față și utilizarea echipamentelor respective va permite pregătirea absolvenților cu mai multe cunoștințe."*

Valoarea laboratoarelor este de două milioane de euro, bani oferiți de Banca Europeană de Investiții. Vor beneficia direct peste 1000 de studenți ai Universității Tehnice. În cadrul aceluiași proiect investițional a fost izolat termic blocul Facultății Tehnologia Alimentelor.