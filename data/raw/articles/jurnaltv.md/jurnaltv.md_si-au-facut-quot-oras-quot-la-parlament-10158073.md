---
site: "jurnaltv.md"
archive: "https://web.archive.org/web/20240803141846/www.jurnaltv.md/ro/news/2015/9/25/si-au-facut-quot-oras-quot-la-parlament-10158073/"
url: "https://www.jurnaltv.md/ro/news/2015/9/25/si-au-facut-quot-oras-quot-la-parlament-10158073/"
language: ro
title: "Şi-au făcut \"oraş\" la Parlament"
publication: '[[JurnalTV]]'
section: politic
description: "&Icirc;ncă un oraş al corturilor a apărut &icirc;n centrul capitalei. După ce anterior socialiştii au anunţat că fac front comun cu \"Partidul nostru\",..."
---

# Şi-au făcut "oraş" la Parlament

Încă un oraş al corturilor a apărut în centrul capitalei. După ce anterior socialiştii au anunţat că fac front comun cu "Partidul nostru", condus de Renato Usatîi, împotriva guvernării, cele două formaţiuni au instalat aseară zeci de corturi în scuarul Parlamentului, instituind astfel un "Oraş al victoriei". Manifestanţii spun că sunt decisi să protesteze până guvernarea va demisiona şi vor fi organizate alegeri anticipate. Deşi instanţa de judecată abia urmează să se expună asupra posibilităţii de pichetare a acestei instituţii, socialiştii afirmă că protestează legal.

În scuarul Legislativului au fost instalate aseară aproximativ 80 de corturi.

Unii trecători cred însă că acest protest nu este altceva decât un joc politic îndreptat împotriva manifestanţilor din Piaţa Marii Adunări Naţionale, lucru negat de organizatori.

O apariţie-surpriză în oraşul celor de stânga a fost cea a preşedintelui Partidului Liberal. Mihai Ghimpu a postat un mesaj pe o reţea de socializare în care a precizat că în această dimineaţă a mers în faţa Parlamentului pentru a verifica dacă Igor Dodon şi Renato Usatîi dorm în corturi. L-a găsit acolo doar pe Usatîi, iar cei doi au făcut împreună o poză. Inițiativa comună a socialiştilor şi a "Partidului Nostru", condus de Renato Usatîi, de a instala corturi în fața Parlamentului, a fost discutată şi în cadrul emisiunii "Ora expertizei" de la Jurnal TV.

Politicienii vizaţi nu au răspuns la telefon pentru a comenta acuzaţiile. Autorităţile nu au reacţionat în vreun fel la protestul partidelor de stânga.