---
site: "jurnaltv.md"
archive: "https://web.archive.org/web/20240619202316/jurnaltv.md/ro/news/2014/3/10/milionari-dar-vor-locuinte-de-la-stat-10007233/"
url: "http://jurnaltv.md/ro/news/2014/3/10/milionari-dar-vor-locuinte-de-la-stat-10007233/"
language: ro
title: "ANRE anunţă dezbateri publice"
publication: '[[JurnalTV]]'
section: politic
description: "Agenţia Naţională pentru Reglementare &icirc;n Energetică va organiza s&acirc;mbătă dezbateri publice privind revizuirea tarifului la energia electrică...."
---

# ANRE anunţă dezbateri publice

Agenţia Naţională pentru Reglementare în Energetică va organiza sâmbătă dezbateri publice privind revizuirea tarifului la energia electrică. ANRE urmează să opereze ajustări tarifare, după ce Ministerul Economiei a semnat un nou contract cu intermediarul de la Tiraspol "Energokapital" care prevede o reducere a preţului de achiziţie a curentului cu 28 la sută.

Nu este clar însă, dacă revizuirea tarifului va aduce economii la facturi, sau, din contra, vom asista la o majorare. Într-un document plasat pe site-ul ANRE-ului, instituţia trece în revistă mai mulţi factori care ar putea influenţa modificarea tarifului. Cert este că doar unul dintre ele pare să favorizeze o ieftinire - diminuarea preţului de import al energiei. În acelaşi timp, însă, ANRE menţionează că noul preţ va fi calculat în baza unui curs de schimb valutar mai mare decât cel care a stat la baza calculelor pentru vechiul tarif: de 20 de lei şi 18 bani pentru un dolar, în raport cu 18 lei şi 88 de bani cât a fost anul trecut. Asta ar însemna că ieftinirea nu ar fi la fel de mare precum estimau anterior autorităţile. Totodată, în documentul ANRE este specificat că devierile financiare, în valoare de peste 2,3 miliarde de lei, acumulate de furnizori în anii trecuţi vor influenţa şi ele modificarea tarifului. Nu se ştie deocamdată cum se vor reflecta acestea în facturi, dacă vor fi incluse în tarif.