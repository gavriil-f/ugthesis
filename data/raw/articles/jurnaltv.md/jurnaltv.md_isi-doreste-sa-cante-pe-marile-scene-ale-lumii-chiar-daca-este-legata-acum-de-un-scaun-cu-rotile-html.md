---
site: "jurnaltv.md"
archive: "https://web.archive.org/web/20240915235225/www.jurnaltv.md/news/514316adaf7438d2/isi-doreste-sa-cante-pe-marile-scene-ale-lumii-chiar-daca-este-legata-acum-de-un-scaun-cu-rotile.html"
url: "https://www.jurnaltv.md/news/514316adaf7438d2/isi-doreste-sa-cante-pe-marile-scene-ale-lumii-chiar-daca-este-legata-acum-de-un-scaun-cu-rotile.html"
language: ro
title: "Își dorește să cânte pe marile scene ale lumii, chiar dacă este legată acum de un scaun cu rotile"
publication: '[[JurnalTV]]'
published: '2023-07-13'
section: novosti
description: "Își dorește să cânte pe marile scene ale lumii, chiar dacă este legată acum de un scaun cu rotile. Vorbim despre Magdalena Pascar, o tânără de 23 de ani dintr-un sat românesc din regiunea Odesei. Pasionată de muzică și lectură, fata este nevoită să stea acum la un centru de reabilitare din Chișinău, alături de mama ei. Tânăra a fost diagnosticată cu distrofie musculară, după o întâmplare nefastă, pe când avea patru ani."
---

# Își dorește să cânte pe marile scene ale lumii, chiar dacă este legată acum de un scaun cu rotile

Își dorește să cânte pe marile scene ale lumii, chiar dacă este legată acum de un scaun cu rotile. Vorbim despre Magdalena Pascar, o tânără de 23 de ani dintr-un sat românesc din regiunea Odesei. Pasionată de muzică și lectură, fata este nevoită să stea acum la un centru de reabilitare din Chișinău, alături de mama ei. Tânăra a fost diagnosticată cu distrofie musculară, după o întâmplare nefastă, pe când avea patru ani.

Magdalena și mama ei, profesoară de română la școala din satul Krutoiarovka, regiunea Odesa, au ajuns aici în urmă cu trei săptămâni, fiind afectate de războiul pornit de Rusia.

MAGDALENA PASCAR, cântăreață: "Îmi era foarte frică, mai ales în primele zile, pentru că nu știam ce va fi mai departe. Mă simțeam oribil și aveam frică nu de mine, dar de persoanele dragi."

Magdalena Pascar trece la o clinică din Chișinău cursul de reabilitare, după ce a fost diagnosticată cu distrofie musculară.

MAGDALENA PASCAR, cântăreață:*"Reabilitarea pentru mine este foarte importantă. Trebuie să fac un astfel de curs măcar odată în două sau trei luni, ca să îmi pot menține un pic starea și să pot lucra asupra la ceea ce mi-am propus, pentru că nu sunt o persoană care poate să stea."*

Tânăra a suportat un grav accident, când avea doar patru ani.

AURICA PASCAR mama fetei:*"La grădinița din sat era un teren. Acolo era un câine. Ea s-a speriat, s-a lunecat pe scări și s-a lovit la cap. Din start nu am înțeles, dar observam că se schimbă starea ei. Această maladie progresează. Ea nu se oprește. Te uiți la om și ai impresia că e sănătos, dar pacientul nu poate să ridice mâinile, corpul. În totdeauna mă gândeam: „Doamne, oare boala e mai puternică ca noi?”. Eu mereu îmi doream ca ea să trăiască ca fiecare copil. Fiecare mamă vrea ca copilul ei să fie fericit și sănătos."*

Magdalena Pascar a studiat la Universitatea din orașul Sumî, iar visul ei cel mai mare este să cânte.

MAGDALENA PASCAR cântăreață:*"Mă strădui să mă dezvolt. Am terminat universitatea. Acum lucrez la piesele mele personale. Le scriu în mai multe limbi. Mă simt mai bine. Îmi este mai ușor să răsuflu și pentru mine asta este destul de important, pentru că eu cânt și trebuie să ridic vocea la unele note muzicale. Asta mă ajută să am rezistență și suport."*

Visul ei a devenit realitate. Acum patru ani, Magdalena Pascar a participat la concursul ”Vocea Ucrainei”.

MAGDALENA PASCAR, cântăreață:*"Pentru mine era o dorință foarte mare să cânt pe scenă. Cu muzică vie, cu un band."*

Tânăra nu pierde speranța și spune că are mare planuri pentru viitor.

MAGDALENA PASCAR, interpretă:*"Nu mă văd în afara muzicii. Vreau să scriu piese muzicale în diferite limbi. Vreau să experimentez cu stilurile, să cânt și să pot ajuta persoanele care au o astfel de diagnoză și să contribui la dezvoltarea și înțelegerea la ceea ce este aceasta boala."*