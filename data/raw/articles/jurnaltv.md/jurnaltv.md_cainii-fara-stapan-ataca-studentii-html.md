---
site: "jurnaltv.md"
archive: "https://web.archive.org/web/20240529192142/www.jurnaltv.md/news/b6fe7039b9d22b51/cainii-fara-stapan-ataca-studentii.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/b6fe7039b9d22b51/cainii-fara-stapan-ataca-studentii.html"
language: ro
title: "Câinii fără stăpân atacă studenții"
publication: '[[JurnalTV]]'
published: '2024-05-20'
section: novosti
description: "O haită de câini fără stăpân a băgat frica în oamenii care pășesc pe teritoriul căminului studențesc numărul 5 al Universității de Stat din Moldova. Mulți au fost atacați și mușcați, iar această problemă rămâne nerezolvată de ani de zile. Șeful Departamentului social al USM, Victor Gârlea, a sesizat autoritățile municipale în repetate rânduri, dar acestea n-au intervenit pentru a captura maidanezii. În această situație, unii studenți și angajați ai căminului s-au echipat cu dispozitive ce emit ultrasunete pentru a se proteja de câinii agresivi."
---

# Câinii fără stăpân atacă studenții

O haită de câini fără stăpân a băgat frica în oamenii care pășesc pe teritoriul căminului studențesc numărul 5 al Universității de Stat din Moldova. Mulți au fost atacați și mușcați, iar această problemă rămâne nerezolvată de ani de zile. Șeful Departamentului social al USM, Victor Gârlea, a sesizat autoritățile municipale în repetate rânduri, dar acestea n-au intervenit pentru a captura maidanezii. În această situație, unii studenți și angajați ai căminului s-au echipat cu dispozitive ce emit ultrasunete pentru a se proteja de câinii agresivi.

Mai mulți patrupezi hoinari și-au găsit loc de refugiu pe teritoriul adiacent căminului studențesc numărul 5. Pericolul persistă oricând, dar câinii devin agresivi mai ales noaptea, ne-a spus administratorul căminului.

ANGELA LUPUȘOR, administratorul căminului:*"Situația cu câinii maidanezi este una acută, problema demult există, cred că în tot orașul, nu doar la noi în campus. Sunt foarte mulți. Cred că 30 - 40 am numărat cu studenții și devin agresivi anume când se înnoptează. Foarte multe cazuri sunt când au mușcat. Sunt fete, băieți mușcați anume noaptea. De fapt, eu am fost atacată chiar ziua."*

Unii studenți spun că după ce au fost mușcați de maidanezi, au fost nevoiți să meargă la medic și să-și administreze vaccinul antirabic.

Șeful Departamentului social al USM, Victor Gârlea, afirmă că a sesizat în repetate rânduri Regia „Autosalubritate”, dar nu a primit un răspuns.

VICTOR GÂRLEA, șeful Departamentului social al USM:*"Ani în șir noi tot facem scrisori. Ultima dată au fost vaccinați, sterilizați doi ani în urmă, dar periodic noi tot timpul facem adresări către Regia „Autosalubritate” pentru a soluționa problema, fiindcă aveam plângeri de la studenți, de la lucrători. Numai anul acesta noi am făcut două scrisori, dar din păcate nu am primit niciun răspuns către Regia „Autosalubritate”. Una, iată, pe data de 19 ianuarie 2024 și pe 20 martie în acest an."*

Demersurile celor de la USM nu ar fi ajuns la persoanele indicate, spun responsabilii de la Primăria Chișinău.

RUSLAN DARII, administrator, ÎM „Supravegherea și protecția animalelor”:*"Astfel de demersuri în privința maidanezilor care se află pe teritoriul public al căminelor sau a blocurilor de studii de la Universitatea de Stat din Moldova nu am primit. În anul 2023 și în 2024 am avut emis ordin de capturare a patrupezilor fără stăpân de pe teritoriul adiacent al teritoriului căminelor studențești ale Universității de Stat. Nu exclud faptul că ele au fost transmise. Probabil nu au ajuns sau au fost transmise altor instituții."*

Potrivit autorităților municipale, în orașul Chișinău sunt aproximativ cinci mii de câini fără stăpân. În 2023 au fost capturați peste 1300 de maidanezi, iar în primele patru luni ale anului curent - 587. Patrupezii au fost vaccinați, deparazitați și înregistrați.