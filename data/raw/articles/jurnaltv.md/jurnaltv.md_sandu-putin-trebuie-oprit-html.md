---
site: "jurnaltv.md"
archive: "https://web.archive.org/web/20240101084405/www.jurnaltv.md/news/ddb4f60619ca9a6d/sandu-putin-trebuie-oprit.html"
url: "https://www.jurnaltv.md/news/ddb4f60619ca9a6d/sandu-putin-trebuie-oprit.html"
language: ro
title: "Sandu: Putin trebuie oprit"
publication: '[[JurnalTV]]'
published: '2023-12-29'
section: novosti
description: "Putin nu se va opri dacă nu va fi oprit, iar costurile vor fi mult mai mari pentru toți. Declarația a fost făcută de președintele Maia Sandu în cadrul unui interviu pentru jurnaliștii de la București. Șefa statului a spus că sprijinul lumii libere pentru Ucraina trebuie să continue până când această țară va înfrunta agresiunea rusă și va câștiga războiul pornit de Moscova. De altfel, Republica Moldova ajută Ucraina prin antrenarea geniștilor ucraineni, sprijinirea refugiaților care au ales să rămână în țara noastră și prin promovarea externă a cauzei victoriei Ucrainei, a precizat Sandu."
---

# Sandu: Putin trebuie oprit

Putin nu se va opri dacă nu va fi oprit, iar costurile vor fi mult mai mari pentru toți. Declarația a fost făcută de președintele Maia Sandu în cadrul unui interviu pentru jurnaliștii de la București. Șefa statului a spus că sprijinul lumii libere pentru Ucraina trebuie să continue până când această țară va înfrunta agresiunea rusă și va câștiga războiul pornit de Moscova. De altfel, Republica Moldova ajută Ucraina prin antrenarea geniștilor ucraineni, sprijinirea refugiaților care au ales să rămână în țara noastră și prin promovarea externă a cauzei victoriei Ucrainei, a precizat Sandu.

MAIA SANDU, președintele Republicii Moldova:*"Toată lumea trebuie să înțeleagă că Putin nu se va opri dacă nu va fi oprit și dacă Putin nu va fi oprit, costurile vor fi mult mai mari pentru toți. Bineînțeles, Ucraina face sacrificiul suprem. Dar, dacă Kremlinul nu este oprit, atunci cu toții vom suporta costuri mult mai mari. Și este în interesul tuturor, nu doar în interesul Ucrainei și în interesul Republicii Moldova, ca Ucraina să câștige acest război, să fie ajutată acum."*

Șefa statului a vorbit și despre decizia recentă a Rusiei privind simplificarea procesului de acordare a cetățeniei ruse pentru cetățenii moldoveni, kazahi și belaruși. „Putin are nevoie de carne de tun, dar cetățenii moldoveni trebuie să fie informați pentru a fi protejați de aceste pericole”, a declarat Maia Sandu.

MAIA SANDU, președintele Republicii Moldova:*"Este clar că cei de la Kremlin au nevoie de carne de tun pentru a continua acest război, dar moldovenii nu vor să fie sacrificați într-un război nedrept. Am această certitudine și știu că mulți moldoveni au ales să plece din Federația Rusă în momentul în care a început această agresiune. Noi ne dorim pace pentru cetățenii noștri, oriunde s-ar afla ei, în țară sau în afara țării."*

Șefa statului a mai spus că nu deține date privind cetățenii moldoveni, aflați în Federația Rusă, care ar fi depus cerere pentru obținerea cetățeniei ruse în regim accelerat.