---
site: "jurnaltv.md"
archive: "https://web.archive.org/web/20240313104708/www.jurnaltv.md/news/ca03eb89ba2bd8ab/concursul-esuat-va-fi-investigat.html"
url: "https://www.jurnaltv.md/news/ca03eb89ba2bd8ab/concursul-esuat-va-fi-investigat.html"
language: ro
title: "Concursul eșuat va fi investigat"
publication: '[[JurnalTV]]'
published: '2024-03-01'
section: novosti
description: "Procuratura Anticorupție a inițiat un proces penal privind desfășurarea concursului eșuat pentru funcția de procuror general. Anunțul a fost făcut de șefa Procuraturii Anticorupție, Veronica Dragalin, în cadrul unei conferințe de presă. Sunt vizați membrii Consiliului Superior al Procurorilor, dar și participanții la concurs. În același timp, ministrul Justiției, Veronica Mihailov-Moraru, afirmă că modalitatea de alegere a noului procuror general va fi regândită."
---

# Concursul eșuat va fi investigat

Procuratura Anticorupție a inițiat un proces penal privind desfășurarea concursului eșuat pentru funcția de procuror general. Anunțul a fost făcut de șefa Procuraturii Anticorupție, Veronica Dragalin, în cadrul unei conferințe de presă. Sunt vizați membrii Consiliului Superior al Procurorilor, dar și participanții la concurs. În același timp, ministrul Justiției, Veronica Mihailov-Moraru, afirmă că modalitatea de alegere a noului procuror general va fi regândită.

VERONICA DRAGALIN, șeful Procuraturii Anticorupție:*"Procuratura Anticorupție s-a autosesizat și a fost înregistrat un proces-verbal care dispune circumstanțele depistate. Procuratura Anticorupție are competența de a investiga abuzul, neglijența în serviciu sau încercarea de a influența pe cineva prin presiuni sau corupere."*

Șefa Procuraturii Anticorupție a precizat că orice informație de interes public privind anularea concursului pentru funcția de procuror general va fi publicată, deși acest lucru este interzis. Dragalin i-a îndemnat pe cei, care dețin informații și vor să-și păstreze anonimatul, să le expedieze direct cu remarca „Confidențial - Veronica Dragalin” și aceste informații nu vor fi înregistrate la cancelarie.

Ministrul Justiției, Veronica Mihailov-Moraru, afirmă că modalitatea de alegere a noului procuror general va fi schimbată printr-o eventuală modificare a legislației.

VERONICA MIHAILOV-MORARU, ministrul Justiției:*"Concursul pentru funcția de procuror general trebuie să aibă loc în condiții de maximă transparență, corectitudine, obiectivitate și nu contează cine în final va fi câștigătorul, dar acesta trebuie să corespundă tuturor criteriilor de meritocrație. Cu siguranță vom modifica cel puțin regulamentul cu privire la selecția noului procuror general și să stabilim niște prevederi ca să nu permită aceste depunctări. Ceea ce ține de modificarea legii urmează încă să analizăm fiindcă sunt prea recente evenimentele."*

Consiliul Superior al Procurorilor a decis să anuleze rezultatele concursului pentru funcția de procuror general. CSP a constatat o discrepanță majoră în punctaj, care nu a avut acoperire argumentată. Tabelul cu punctajele acordate arată că membrul CSP Olesea Vârlan i-a oferit cel mai mic punctaj procurorului general interimar, Ion Munteanu - 3,5 puncte. La fel, aceasta a dat cele mai multe puncte procurorului Igor Demciucin - 9,3.