---
site: "jurnaltv.md"
archive: "https://web.archive.org/web/20240308040916/www.jurnaltv.md/news/55420f71b1ea9881/sandu-anexarea-transnistriei-un-fals.html"
url: "https://www.jurnaltv.md/news/55420f71b1ea9881/sandu-anexarea-transnistriei-un-fals.html"
language: ro
title: "Sandu: Anexarea Transnistriei, un fals"
publication: '[[JurnalTV]]'
published: '2024-03-01'
section: novosti
description: "Republica Moldova este în siguranță atâta timp, cât Ucraina rezistă în fața invaziei ruse, a declarat aseară președintele Maia Sandu la postul nostru de televiziune. Potrivit șefei statului, Rusia nu poate face astăzi mare lucru în Transnistria, chiar dacă ar vrea. „Nu are cum să se întâmple acest lucru, pentru că există scutul ucrainean”, a subliniat Maia Sandu."
---

# Sandu: Anexarea Transnistriei, un fals

Republica Moldova este în siguranță atâta timp, cât Ucraina rezistă în fața invaziei ruse, a declarat aseară președintele Maia Sandu la postul nostru de televiziune. Potrivit șefei statului, Rusia nu poate face astăzi mare lucru în Transnistria, chiar dacă ar vrea. „Nu are cum să se întâmple acest lucru, pentru că există scutul ucrainean”, a subliniat Maia Sandu.

MAIA SANDU, președintele Republicii Moldova:*"Ca să facă ceva în regiunea transnistreană, Federația Rusă trebuie să schimbe guvernarea de la Chișinău și asta încearcă să facă Moscova - să influențeze alegerile, să manipuleze, să trimită bani ca să se cumpere alegătorii etc. Doar atunci când ar obține în funcțiile de conducere la Chișinău oameni care slujesc Kremlinul și nu care slujesc poporul, ei vor putea face ceea ce vor pe ambele maluri ale Nistrului. Evident că lucrurile pe care vor să le facă nu sunt în interesul cetățenilor Republicii Moldova."*

Republica Moldova este în siguranță și acest lucru a fost confirmat recent, în capitala Albaniei, în cadrul discuției pe care Maia Sandu a avut-o cu omologul său de la Kiev, Volodimir Zelenschi.

MAIA SANDU, președintele Republicii Moldova:*"Am discutat și despre această panică, care s-a produs în jurul problemei transnistrene și vreau să le spun cetățenilor noștri că suntem cu toții în siguranță. Ucraina este scutul nostru și chiar dacă Ucraina nu are parte acum de toate aceste ajutoare, aceste ajutoare vor veni. Ucraina va reveni în lumea liberă, a țărilor care își doresc ca hotarele lor să fie respectate. Avem și alți parteneri strategici, pe care ne bazăm."*

În altă ordine de idei, Maia Sandu s-a referit la referendumul privind aderarea Republicii Moldova la Uniunea Europeană, care ar putea fi organizat concomitent cu alegerile prezidențiale. „Scopul acțiunii este participarea mai multor cetățeni, inclusiv din diasporă”, a declarat șefa statului.

MAIA SANDU, președintele Republicii Moldova:*"Știm din experiența altor scrutine că cea mai mare rată de participare a moldovenilor este la alegerile prezidențiale. Vrem să avem o rată mare de participare acasă, dar și în diasporă și cred că Parlamentul trebuie să grăbească finalizarea proiectului de lege cu votul prin corespondență, încât măcar în câteva țări să putem utiliza această modalitate de vot."*

Pe 24 decembrie trecut, președintele Maia Sandu a anunțat că va candida pentru un nou mandat la alegerile prezidențiale din 2024 și a solicitat puterilor legislative și executive organizarea unui referendum, în cadrul căruia cetățenii să răspundă clar ce cred despre aderarea Republicii Moldova la Uniunea Europeană. Alegerile prezidențiale și referendumul urmează să aibă loc în aceeași zi, la toamnă.