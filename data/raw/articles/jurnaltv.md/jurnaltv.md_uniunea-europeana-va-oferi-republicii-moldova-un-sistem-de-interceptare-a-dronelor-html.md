---
site: "jurnaltv.md"
archive: "https://web.archive.org/web/20241211211145/www.jurnaltv.md/news/dd647be94f2c5b6e/uniunea-europeana-va-oferi-republicii-moldova-un-sistem-de-interceptare-a-dronelor.html"
url: "https://www.jurnaltv.md/news/dd647be94f2c5b6e/uniunea-europeana-va-oferi-republicii-moldova-un-sistem-de-interceptare-a-dronelor.html"
language: ro
title: "Uniunea Europeană va oferi Republicii Moldova un sistem de interceptare a dronelor"
publication: '[[JurnalTV]]'
published: '2024-12-10'
section: novosti
description: "Uniunea Europeană va oferi Republicii Moldova un sistem de interceptare a dronelor. Anunțul privind această decizie a fost făcut de șeful Delegației Uniunii Europene la Chișinău, Janis Mazeiks, în cadrul unei emisiuni la postul public de radio."
---

# Uniunea Europeană va oferi Republicii Moldova un sistem de interceptare a dronelor

Uniunea Europeană va oferi Republicii Moldova un sistem de interceptare a dronelor. Anunțul privind această decizie a fost făcut de șeful Delegației Uniunii Europene la Chișinău, Janis Mazeiks, în cadrul unei emisiuni la postul public de radio.

Potrivit oficialului, hotărârea a fost agreată la nivelul Uniunii Europene, însă nu s-a decis când echipamentele vor ajunge la Chișinău. Janis Mazeiks a adăugat că acestea vor ajuta la prevenirea situațiilor când dronele din afară pătrund pe teritoriul țării. Oficialul a mai spus că țara noastră și forțele armate ale Republicii Moldova pot miza pe susținerea blocului comunitar. La începutul lunii curente, fragmentele unei drone de mici dimensiuni au fost depistate în raionul Orhei. Incidente similare au avut loc recent și în raioanele Căușeni, Râșcani, dar și în municipiul Chișinău.