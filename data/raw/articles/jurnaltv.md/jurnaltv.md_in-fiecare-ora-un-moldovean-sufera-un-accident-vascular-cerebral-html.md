---
site: "jurnaltv.md"
archive: "https://web.archive.org/web/20240705112122/www.jurnaltv.md/news/7230e8cfc3a7097e/in-fiecare-ora-un-moldovean-sufera-un-accident-vascular-cerebral.html"
url: "http://www.jurnaltv.md/news/7230e8cfc3a7097e/in-fiecare-ora-un-moldovean-sufera-un-accident-vascular-cerebral.html"
language: ro
title: "În fiecare oră, un moldovean suferă un accident vascular cerebral"
publication: '[[JurnalTV]]'
published: '2022-02-04'
section: novosti
description: "În fiecare oră, un moldovean suferă un accident vascular cerebral, iar, anual, mii de persoane mor sau rămân cu sechele pe viață. În cazul accidentului vascular cerebral fiecare minut contează, spun medicii. Multe spitale regionale nu au echipe care să îngrijească pacienții cu asemenea afecțiuni. Pentru a acoperi acest gol, spitalele vor primi consultații prin telemedicină cu ajutorul specialiștilor care se află la zeci de kilometri distanță. În acest sens, la Chișinău a fost lansat un proiect-pilot, care vine să reducă distanța dintre pacient și medici."
---

# În fiecare oră, un moldovean suferă un accident vascular cerebral

În fiecare oră, un moldovean suferă un accident vascular cerebral, iar, anual, mii de persoane mor sau rămân cu sechele pe viață. În cazul accidentului vascular cerebral fiecare minut contează, spun medicii. Multe spitale regionale nu au echipe care să îngrijească pacienții cu asemenea afecțiuni. Pentru a acoperi acest gol, spitalele vor primi consultații prin telemedicină cu ajutorul specialiștilor care se află la zeci de kilometri distanță. În acest sens, la Chișinău a fost lansat un proiect-pilot, care vine să reducă distanța dintre pacient și medici.

Medicii din Chișinău vor putea folosi imaginile video și să examineze individual pacienții cu simptome de atac vascular cerebral aflându-se la zeci de kilometri distanță de pacient. Acest lucru este posibil prin intermediul unui proiect prin care este lansată o aplicație ce va conecta Institutul de Medicină Urgentă, Serviciul 112 și spitalele locale, în vederea oferirii consultațiilor la distanță în cazul tratamentului pacienților care fac atac vascular cerebral.

THOMAS FISCHER, directorul proiectului ”Angels”:*"În primele clipe ale unui accident vascular cerebral este ca o loterie spitalul la care are acces pacientul. În Chișinău avem condiții înalte de tratament, datorită echipei de specialiști, Persoanele care se află la periferie - sunt mai puțin norocoase, pentru că infrastructura nu este disponibilă pentru tratament. Prin proiectul de telemedicină vom conecta spitalele din Chișinău cu cele din regiune și vom da o speranță mai mare pacienților cu AVC."*

HARRY REDDY, expert internațional în accidente vasculare cerebrale:*"Telemedicina este eficientă. Noi avem o soluție, numită digitalizare pentru o monitorizare mai eficientă a accidentelor vasculare cerebrale. Noi câștigăm timp de tratament și reducem distanța dintre pacient și spital. Avem tehnologii care pot acoperi golurile existente și aduce specialiștii mai aproape de pacienții care s-ar afla oriunde."*

Prin intermediul proiectului vor fi deschise 10 centre la nivel local, iar medicii din Chișinău vor putea analiza investigațiile radiologice și face recomandări specialiștilor din regiune.

STANISLAV GROPPA, profesor universitar, șeful Catedrei de neurologie din cadrul USMF:*"Principiul de bază va fi acordarea asistenței medicale, servicii înalt calificate, persoanelor aflate în orice localitate din Republica Moldova, fără a face diferențiere. De asistență medicală la etapa de pre-spital, unde medicii vor avea posibilitatea să facă screening și să determine locul și instituția în care pacientul necesită să fie spitalizat, iar în centrul regional va beneficia de consultarea unui grup de specialiști."*

EMIL CEBAN, rectorul USFM ”Nicolae Testemițanu”:*"Acest lucru va economisi bani pentru transport și persoanele auxiliare și va fi relația între spitalele raionale, pacient și medicul din instituțiile centrale, care vor putea da o consultație, care vor putea, prin telemedicină, să ofere sfaturi medicilor locali."*

În Republica Moldova numai în anul trecut au suferit atac cerebral aproximativ 80 de mii oameni. Potrivit medicilor, asta ar însemna că la fiecare oră un cetățean suferă un accident vascular cerebral. Specialiștii vor să lanseze un plan de combatere a accidentelor vasculare, ce ar presupune îmbunătățirea sistemului de sănătate, dar și regionalizarea unor spitale, pentru a oferi condiții de tratament și reabilitare la cât mai mulți pacienți. Aproximativ 75% din accidentele vasculare cerebrale sunt înregistrate la persoanele trecute de 65 de ani. Aproximativ 1/3 din pacienți mor în primul an de la producerea cazului.