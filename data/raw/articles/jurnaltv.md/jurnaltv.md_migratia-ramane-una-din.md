---
site: "jurnaltv.md"
archive: "https://web.archive.org/web/20240315002233/www.jurnaltv.md/news/1bb5b3c84c11f919/migratia-ramane-una-din-"
url: "https://www.jurnaltv.md/news/1bb5b3c84c11f919/migratia-ramane-una-din-"
language: ro
title: "Migrația rămâne una din marile provocări ale Republicii Moldova"
publication: '[[JurnalTV]]'
published: '2020-12-22'
section: novosti
description: "Migrația rămâne una din marile provocări ale Republicii Moldova, iar numărul celor care aleg să plece de aici este în creștere. Printre cei care au ales să stea printre străini sunt Andrei Tănase și Diana Gorbei, stabiliți acum în Ducatul Luxembourg. Urmăriți povestea lor la emisiunea Cealaltă Basarabie, de la Jurnal TV."
---

# Migrația rămâne una din marile provocări ale Republicii Moldova

Migrația rămâne una din marile provocări ale Republicii Moldova, iar numărul celor care aleg să plece de aici este în creștere. Printre cei care au ales să stea printre străini sunt Andrei Tănase și Diana Gorbei, stabiliți acum în Ducatul Luxembourg. Urmăriți povestea lor la emisiunea Cealaltă Basarabie, de la Jurnal TV.

Tinerii au plecat din Republica Moldova în 2015.

ANDREI TĂNASE:*"Eu am primit o ofertă de la o companie similară, la care am lucrat în Republica Moldova, în consultanță financiară și audit și în baza ei am venit în Luxembourg. Mi-am ales sectorul bancar."*

DIANA GORBEI-TĂNASE:*"În prezent, de vreun an jumătate sunt în altă companie, e o companie cu profil IT, dar eu sunt la fel în departamentul de finanțe."*

Diana a crescut fără părinți, aceștia fiind plecați peste hotare.

DIANA GORBEI-TĂNASE:*"Simțeam mereu despărțirea ca și cum a plecat mama prima dată de acasă. La noi a ieșit așa că familia noastră mereu a fost călătoare. Noi chiar acum suntem împărțiți în patru țări diferite."*

Inițial erau convinși că această experiență nu va dura mai mult de doi ani. De atunci au trecut cinci. Situația s-a schimbat când a apărut pe lume fiica lor, Lia.

ANDREI TĂNASE:*"Ne uitam la ce putem să îi oferim în Luxembourg și ne-am hotărât că totuși e mai bine pentru ea să stăm în Luxembourg. Aici deja când absolvește un elev el cunoaște, el scoate din mânecă cinci limbi. Sistemul de sănătate e la cel mai înalt nivel, cât și este o țară stabilă din punct de vedere politic, social."*

DIANA GORBEI-TĂNASE:*"Lia are trei ani jumătate, dar deja este la preșcolar. Procesul este un pic mai rapid ca al nostru."*

Andrei și Diana recunosc că o parte din sufletul lor a rămas acasă. În amintiri, sărbătorile de neuitat sunt tot cu cei dragi.

ANDREI TĂNASE:*"Am lăsat pe cei mai dragi - părinți, nași, verișori, cumetri. Cred că toată bogăția sufletească a rămas acasă."*

DIANA GORBEI-TĂNASE:*"Ar reprezenta în primul rând reunirea întregii familii cu un vin bun făcut de tații noștri și cu mâncare delicioasă făcută de mamele noastre."*

Tinerii sunt convinși că dacă sistemul le-ar permite perspective acasă, ar putea reveni.

ANDREI TĂNASE:*"În primul rând situația politică să fie stabilă."*

DIANA GORBEI-TĂNASE:*"Contează mult la nivelul de sus cum sunt gestionate lucrurile, dar sperăm din tot sufletul să ne întoarcem acasă. Ar fi cea mai mare bucurie să fim alături de părinți, de frați, de ai noștri."*

Emisiunea Cealaltă Basarabie poate fi urmărită la Jurnal TV în fiecare zi de sâmbătă, de la ora 22: 00.