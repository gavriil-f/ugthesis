---
site: "jurnaltv.md"
archive: "https://web.archive.org/web/20240603205657/www.jurnaltv.md/news/9595cd4b6ad16825/legea-ong-urilor-prin-filtrele-"
url: "https://www.jurnaltv.md/news/9595cd4b6ad16825/legea-ong-urilor-prin-filtrele-"
language: ro
title: "Legea ONG-urilor, prin „filtrele” puterii"
publication: '[[JurnalTV]]'
published: '2020-06-09'
section: novosti
description: "După trei săptămâni de autoizolare, deputații vor reveni joi sau vineri la muncă. Anunțul a fost făcut de către Igor Dodon, după ce s-a întâlnit azi cu președinta Parlamentului, Zinaida Greceanâi. Deputații PSRM și PD ar urma să voteze și Legea ONG-urilor, de adoptarea căreia depinde alocarea următoarei tranșe din asistența financiară europeană. Doar că nu va fi votat documentul agreat anterior de toți deputații, inclusiv de cei din opoziția pro-europeană, ci un alt proiect, care aduce schimbări semnificative și care ne-ar pune într-un rând cu Rusia, Azerbaijan Belarus și Ungaria."
---

# Legea ONG-urilor, prin „filtrele” puterii

După trei săptămâni de autoizolare, deputații vor reveni joi sau vineri la muncă. Anunțul a fost făcut de către Igor Dodon, după ce s-a întâlnit azi cu președinta Parlamentului, Zinaida Greceanâi. Deputații PSRM și PD ar urma să voteze și Legea ONG-urilor, de adoptarea căreia depinde alocarea următoarei tranșe din asistența financiară europeană. Doar că nu va fi votat documentul agreat anterior de toți deputații, inclusiv de cei din opoziția pro-europeană, ci un alt proiect, care aduce schimbări semnificative și care ne-ar pune într-un rând cu Rusia, Azerbaijan Belarus și Ungaria.

Igor Dodon a declarat, după întrevederea de la Reședința de Stat cu Ion Chicu și Zinaida Greceanâi, că actuala majoritate parlamentară s-ar fi înțeles asupra modului în care va fi ticluită noua redacție a Legii ONG-urilor. Asta chiar dacă la 29 mai, toți deputații din comisia juridică a Parlamentului au aprobat deja rectificările necesare și părea că alte modificări nu vor mai fi făcute.

Igor Dodon n-a precizat azi la ce fel de modificări la lege se referă. A făcut-o însă vineri, în cadrul vlog-ului său.

De notat că Legea ONG-urilor aprobată în Ungaria de guvernarea lui Viktor Orbán a stârnit critici extrem de dure la nivelul Uniunii Europene. Bruxelles-ul a calificat modificările la legislația ungară, în privința societății civile, drept ”vânătoare împotriva ONG-urilor”. Legea ungară este deseori comparată cu cea din Rusia, unde multe ONG-uri au fost obligate să se înregistreze ca ”agenți străini”. Mai mult. Deputatul PAS Sergiu Litvinenco spune că socialiștii au pregătit niște amendamente care vor face legislația din Republica Moldova mai restrictivă decât cea din Rusia, Azerbaijan și Belarus.

SERGIU LITVINENCO, deputat al PAS:*Se introduc de facto interdicții absolute de a comenta/promova politici publice. Asta s-ar numi ”lobby politic” și, respectiv, este interzisă. De exemplu, un ONG din domeniul protecției mediului nu poate critica un proiect de lege, care este împotriva mediului ambiant. (...) Așa ceva nu era nici în proiectul promovat de Plahotniuc, în 2017. Mai mult de atât, astfel de interdicții nu există nici în Rusia, Azerbaijan, Belarus. Nu știu dacă există în Coreea de Nord...*// sursa: facebook

Sergiu Litvinenco mai spune că un alt amendament strecurat de socialiști prevede interzicerea monitorizării alegerilor de către ONG-uri - de exemplu Promo-Lex nu va mai putea monitoriza scrutinele. Pe de altă parte, ”se exclude interdicția pentru ONG-uri, inclusiv fundații, de a face agitație electorală”. Litvinenco spune că aceasta este ”o prevedere specială pentru ca fundația ”Din Suflet” a Galinei Dodon să poată face agitație pentru Igor Dodon”. Instituția prezidențială nu a dat o replică la aceste acuzații. Totuși, Igor Dodon a declarat în vlog-ul său că acuzațiile opoziției sunt nefondate, deoarece ”campaniile electorale nu pot fi finanțate din alte fonduri decât cele declarate în rapoartele partidelor”.