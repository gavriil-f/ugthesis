---
site: "jurnaltv.md"
archive: "https://web.archive.org/web/20240901132237/www.jurnaltv.md/news/22299b2b28d919ff/in-sistemul-de-invatamant-merg-incepand-cu-1-septembrie-peste-400-de-tineri-specialisti.html"
url: "https://www.jurnaltv.md/news/22299b2b28d919ff/in-sistemul-de-invatamant-merg-incepand-cu-1-septembrie-peste-400-de-tineri-specialisti.html"
language: ro
title: "În sistemul de învățământ merg, începând cu 1 septembrie, peste 400 de tineri specialiști"
publication: '[[JurnalTV]]'
published: '2024-08-30'
section: novosti
description: "În sistemul de învățământ merg, începând cu 1 septembrie, peste 400 de tineri specialiști. Cei mai mulți absolvenți care au acceptat să predea în școală sunt la Chișinău - 117. Potrivit autorităților, este o performanță pentru ultimii cinci ani."
---

# În sistemul de învățământ merg, începând cu 1 septembrie, peste 400 de tineri specialiști

În sistemul de învățământ merg, începând cu 1 septembrie, peste 400 de tineri specialiști. Cei mai mulți absolvenți care au acceptat să predea în școală sunt la Chișinău - 117. Potrivit autorităților, este o performanță pentru ultimii cinci ani.

DAN PERCIUN, ministrul Educației și Cercetării:*"Noi intervenim aici pe două dimensiuni, pe de-o parte vorbim de atragerea tinerilor specialiști și am prezentat și cifrele astăzi, avem cel mai mare număr de tineri absolvenți care au acceptat să meargă să predea în școală și o să continuăm să îi încurajăm să facă lucrul acesta. Dublarea burselor la pedagogie, majorarea îndemnizațiilor, crearea celor baze de stagiu de practică, acordarea mentoratului în primii ani de activitate. Toate sunt măsuri menite să îi încurajeze să vină și totodată majorările salariale la fel sunt foarte foarte importante și trebuie să continuăm."*

Cel mai mare număr de tineri absolvenți specialiști care au acceptat să predea în școli se înregistrează în Chișinău - 117 tineri. În autonomia găgăuză sunt 39 de tineri, la Cahul - 21, la Bălți - 19, la Ialoveni - 15, la Sângerei - 14, la Orhei - 13, la Hâncești și Ungheni - câte 10.

În ultimele luni, mai multe instituții au fost reorganizate prin fuziuni sau absorbție, a mai declarat Dan Perciun.

DAN PERCIUN, ministrul Educației și Cercetării:*"Noi avem elevi din circa zece instituții de învățământ care or merge într-o școală din apropiere mai bine dotată cu suficienți profesori, activități extracuriculare, cu posibilitatea de a învăța o limbă străină. Nu întâmplător noi am avut și acea donație și transmitere de autobuze ieri. Cel mai mare lot a mers spre raionul Sângerei unde au fost reorganizate cinci instituții de învățământ. Vă aduc aminte că în acele instituții învățau între 19 și 46 de copii."*

Potrivit lui Dan Perciun, în anul trecut, în infrastructura instituțiilor de învățământ au fost făcute investiții de circa 554 de milioane de lei și mobilizate resurse suplimentare de la parteneri de alte 110 de milioane de euro. În perioada 2024-2027 vor fi efectuate investiții de 2,6 miliarde de lei. Pentru anul școlar 2024-2025, Guvernul și-a propus asigurarea tuturor școlilor cu manuale noi în proporție de 100%.