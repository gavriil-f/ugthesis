---
site: "jurnaltv.md"
archive: "https://web.archive.org/web/20240529190648/www.jurnaltv.md/news/edc174d97b363925/centrul-capitalei-va-fi-blocat-partial.html?utm_source=RSS&utm_medium=RSS&utm_campaign=RSS"
url: "http://www.jurnaltv.md/news/edc174d97b363925/centrul-capitalei-va-fi-blocat-partial.html"
language: ro
title: "Centrul capitalei va fi blocat parțial"
publication: '[[JurnalTV]]'
published: '2024-05-20'
section: novosti
description: "Centrul Chișinăului va fi blocat, parțial, în următoarele zile, pentru a facilita deplasarea mai multor delegații străine, care vor participa la un congres internațional. Anunțul a fost făcut astăzi la ședința Primăriei."
---

# Centrul capitalei va fi blocat parțial

Centrul Chișinăului va fi blocat, parțial, în următoarele zile, pentru a facilita deplasarea mai multor delegații străine, care vor participa la un congres internațional. Anunțul a fost făcut astăzi la ședința Primăriei.

Potrivit autorităților, începând de mâine și până vineri, 24 mai, între orele 08: 00 și 18: 00 va fi limitat temporar accesul persoanelor în anumite locuri publice din centrul orașului și pe arterele care fac legătura cu Aeroportul Chișinău. În această perioadă vor fi interzise manifestațiile stradale, vor fi sistate lucrările de reparație a drumurilor și tăierea arborilor în perimetrul străzilor, pe care se vor deplasa delegațiile oficiale. Șoferii sunt îndemnați să se conformeze cerințelor polițiștilor, să manifeste răbdare și disciplină, fără abateri de la regulament.