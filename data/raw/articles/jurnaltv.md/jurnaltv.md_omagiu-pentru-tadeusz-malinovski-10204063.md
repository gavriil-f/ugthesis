---
site: "jurnaltv.md"
archive: "https://web.archive.org/web/20240506220954/jurnaltv.md/ro/news/2016/4/1/omagiu-pentru-tadeusz-malinovski-10204063/"
url: "http://jurnaltv.md/ro/news/2016/4/1/omagiu-pentru-tadeusz-malinovski-10204063/"
language: ro
title: "Poalelungi şi Pitic, acceptaţi pe furiş"
publication: '[[JurnalTV]]'
section: politic
description: "Candidatura lui Mihai Poalelungi pentru un al doilea mandat la şefia Curţii Supreme de Justiţie şi cea a Marianei Pitic pentru fotoliul de magistrat..."
---

# Poalelungi şi Pitic, acceptaţi pe furiş

Candidatura lui Mihai Poalelungi pentru un al doilea mandat la şefia Curţii Supreme de Justiţie şi cea a Marianei Pitic pentru fotoliul de magistrat al CSJ au fost avizate pozitiv de Comisia parlamentară juridică. Asta în timpul unei şedinţe despre care presa nu a fost anunțată. Decizia a provocat nedumerirea şi nemulţumirea unor reprezentanţi ai societăţii civile, care anterior i-au contestat pe acești candidaţi controversați, vizaţi în mai multe investigaţii jurnalistice.

Şedinţa Comisiei juridice a durat jumătate de oră. O singură instituție de presă a reușit să participe. Și asta datorită faptului că a aflat întâmplător despre întrunirea deputaţilor. Evenimentul nu a fost anunțat nici prin comunicat, cum se întâmplă de obicei, nici pe agenda de pe site-ul Parlamentului. Responsabilii din cadrul Serviciului de presă al Legislativului ne-au spus că nu au informat mass-media, întrucât nici ei nu ar fi fost anunțați. Nici membrii comisiei convocați în ședință nu au știut că vor fi examinate cele două candidaturi la fotolii în CSJ. Subiectul nu figura pe ordinea de zi, însă introducerea lui a fost propusă de şefa comisiei, deputatul PD, Raisa Apolschii.

Zis şi făcut. Cu votul deputaţilor din majoritatea parlamentară și al unui socialist. Spre deosebire de presă, despre organizarea evenimentului au fost informați Mihai Poalelungi şi Mariana Pitic, care au fost prezenți la ședință. Pretendentul la un al doilea mandat pentru şefia CSJ, Poalelungi, a declarat că strategia de reformă a justiţiei, elaborată în 2011 cu suportul Uniunii Europene, nu trebuie să fie privită ca o dogmă și că ar putea fi modificată, chiar și cu riscul de a-i supăra pe partenerii de dezvoltare. Mai mult, Poalelungi crede că pentru a avea o justiție respectabilă trebuie să vorbim mai puțin despre calitatea acesteia. Pretendenta la funcția de magistrat în CSJ, Pitic, a fost de acord cu tot ce a spus Poalelungi.

Societatea civilă condamnă faptul că asemenea subiecte importante sunt examinate în secret.

Candidaturile celor doi magistraţi urmează să fie examinate și în plenul Parlamentului.

Amintim că recent CSM a votat pentru realegerea lui Mihai Poalelungi la şefia CSJ. Judecătorul nu a avut contracandidaţi, iar numirea a avut loc pe fundalul unui protest la care au participat reprezentanţi ai societăţii civile și ai unor partide extraparlamentare. Un comentariu a fost făcut atunci de către ambasadorul SUA la Chişinău, care a scris pe o reţea de socializare următorul mesaj: "Concurs cu un singur candidat din interior? Aşa ar trebui să arate reforma sectorului judiciar?". Un alt comentariu a făcut recent şi ambasadorul Marii Britanii în Moldova.

Cât despre Mariana Pitic, în anul 2012 ea a fost recunoscută vinovată de încălcarea normelor de etică pentru faptul că nu a declarat un conflict de interese. Totodată, ea nu a indicat în declarația de avere casa luxoasă din suburbia capitalei în care locuiește şi maşina marca Porsche pe care o conduce. Descoperirea a fost făcută de presă cu mai multe săptămâni în urmă, însă, nici până în prezent, judecătoarea nu a oferit o explicație. Raisa Apolschi nu a fost de găsit, deocamdată, pentru a explica de ce presa nu a fost anunțată despre organizarea ședinței Comisiei parlamentare juridice.