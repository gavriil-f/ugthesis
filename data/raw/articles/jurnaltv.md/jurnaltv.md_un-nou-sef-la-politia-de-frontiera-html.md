---
site: "jurnaltv.md"
archive: "https://web.archive.org/web/20240101085840/www.jurnaltv.md/news/7955357b8731b8de/un-nou-sef-la-politia-de-frontiera.html"
url: "https://www.jurnaltv.md/news/7955357b8731b8de/un-nou-sef-la-politia-de-frontiera.html"
language: ro
title: "Un nou șef la Poliția de Frontieră"
publication: '[[JurnalTV]]'
published: '2023-12-29'
section: novosti
description: "Poliția de Frontieră are un nou conducător. Este vorba despre șeful Direcției Supravegherea Frontierei, Ruslan Gălușcă. Candidatura acestuia a fost propusă și aprobată astăzi în cadrul ședinței extraordinare a Cabinetului de miniștri. Funcția de șef al IGPF a rămas vacantă după ce Guvernul a acceptat la începutul lunii noiembrie cererea de demisie a lui Rosian Vasiloi."
---

# Un nou șef la Poliția de Frontieră

Poliția de Frontieră are un nou conducător. Este vorba despre șeful Direcției Supravegherea Frontierei, Ruslan Gălușcă. Candidatura acestuia a fost propusă și aprobată astăzi în cadrul ședinței extraordinare a Cabinetului de miniștri. Funcția de șef al IGPF a rămas vacantă după ce Guvernul a acceptat la începutul lunii noiembrie cererea de demisie a lui Rosian Vasiloi.

ADRIAN EFROS, ministrul Afacerilor Interne:*"Propun desemnarea domnului Gălușcă Ruslan în funcția de șef al Inspectoratului General al Poliției de Frontieră al MAI din data de 29 decembrie 2023. Domnul Gălușcă Ruslan activează în cadrul Inspectoratului General al Poliției de Frontieră începând cu anul 2009, perioadă în care a ocupat diverse funcții, inclusiv de conducere în domeniul asigurării securității frontierei de stat, combaterii imigrației ilegale și a criminalității transfrontaliere, prevenirii și combaterii eficiente a migrației ilegale și a infracțiunilor transfrontaliere."*

Premierul Dorin Recean a salutat numirea în funcție a noului șef al Poliției de Frontieră și i-a urat succes în activitate.

DORIN RECEAN, prim-ministrul Republicii Moldova:*"Domnul Gălușcă s-a manifestat și atunci când din 23 spre 24 februarie 2022, Republica Moldova a trebuit să facă față valului de refugiați din Ucraina. Vreau să-i mulțumesc pe această cale. Rog să susțineți, stimați colegi."*

Funcția de șef al Poliției de Frontieră a devenit vacantă la începutul lunii noiembrie, după ce Rosian Vasiloi a demisionat. Plecarea sa a avut loc după incidentul din 5 noiembrie, când un cetățean al Azerbaijanului a părăsit neautorizat zona de securitate din Aeroportul Internațional Chișinău. Bărbatul a fost reținut a doua zi în apropierea Ambasadei Azerbaijanului la Chișinău, de unde a fost preluat și trimis apoi în țara sa. Demisia lui Rosian Vasiloi a fost cerută în spațiul public și după atacul din 30 iunie, când un polițist de frontieră și un angajat al securității aeroportuare au fost împușcați mortal de un cetățean al Tadjikistanului căruia i s-a refuzat intrarea în Republica Moldova.