---
site: "jurnaltv.md"
archive: "https://web.archive.org/web/20240511104324/www.jurnaltv.md/news/60fe531eb4d0eb6b/un-soldat-s-a-pomenit-hartuit-de-catre-camarazii-sai-care-au-aflat-ca-este-homosexual.html"
url: "http://www.jurnaltv.md/news/60fe531eb4d0eb6b/un-soldat-s-a-pomenit-hartuit-de-catre-camarazii-sai-care-au-aflat-ca-este-homosexual.html"
language: ro
title: "Un soldat s-a pomenit hărțuit de către camarazii săi, care au aflat că este homosexual"
publication: '[[JurnalTV]]'
published: '2021-11-11'
section: politic
description: "Un soldat s-a pomenit hărțuit de către camarazii săi, care au aflat că este homosexual. Tânărul cu pricina cere de la procurori să pornească un dosar penal pentru discriminare, deoarece nu are încredere în ancheta internă, inițiată de Ministerul Apărării. De frică să nu fie umilit în cazarmă, Marin Pavlescu a fugit din unitatea militară, dar nu se întoarce, deși este conștient că va fi pedepsit pentru dezertare."
---

# Un soldat s-a pomenit hărțuit de către camarazii săi, care au aflat că este homosexual

Un soldat s-a pomenit hărțuit de către camarazii săi, care au aflat că este homosexual. Tânărul cu pricina cere de la procurori să pornească un dosar penal pentru discriminare, deoarece nu are încredere în ancheta internă, inițiată de Ministerul Apărării. De frică să nu fie umilit în cazarmă, Marin Pavlescu a fugit din unitatea militară, dar nu se întoarce, deși este conștient că va fi pedepsit pentru dezertare.

Problemele au început în ziua, în care Marin Pavlescu a cerut un telefon mobil, pentru a vorbi cu iubitul său. Discuția celor doi a fost înregistrată și în scurt timp, toată unitatea a aflat despre orientarea soldatului, chiar dacă el nu dorea să afișeze public că e homosexual.

MARIN PAVLESCU, soldat dezertat: "*Tu nu poți să face baie normal, nu poți să mănânci normal, permanent ești înjosit. Am fost bârfit, numit cu cuvinte necenzurate, murdare, cum ar fi pi*****, pedofil, gay. Am fost lovit de câteva ori, dânsul nu a fost tras la răspundere."*

Din iunie până nu demult, Marin a răbdat cât a putut. Într-o zi a fost lovit și cu scaunul. A încercat să ceară ajutor de la ofițeri, dar fără succes. A fost transferat să lucreze departe de ceilalți, în punctul medical, dar intimidările nu au încetat. A ajuns la psihologul unității militare, care însă l-a făcut să se simtă și mai prost.

MARIN PAVLESCU, soldat dezertat:*"Dânsa mi-a spus că din păcate cu asta trebuie de luptat pentru că persoanele nu acceptă asta și mai ales în armată este foarte greu."*

Fiind în concediu planificat, Marin Pavlescu a decis să nu se mai întoarcă în unitate, fiind conștient de consecințe.

MARIN PAVLESCU, soldat dezertat:*"Doamna psiholog a telefonat mamei mele și a spus că ar fi mai bine să mă întorc în brigadă, până ieri seara sau cel târziu azi dimineață, ca să nu am probleme."*

Avocatul tânărului este de părere că persoana care suferă de hărțuire trebuie protejată de lege, iar agresorii - pedepsiți. Doina Ioana Străisteanu, singurul avocat din Republica Moldova, care se ocupă de astfel de cazuri, a solicitat Procuraturii să inițieze o cauză penală pentru hărțuire și discriminare. Și Ministerul Apărării a inițiat o anchetă internă, dar nimeni de acolo nu oferă detalii. Avocatul zice că a reușit să discute cu ministrul Apărării, dar acesta ar avea alte probleme de rezolvat.

DOINA IOANA STRĂISTEANU, avocată:*"Mi s-a dat de înțeles că el este contra oricăror forme de discriminare, dar îl preocupă imaginea instituției. Același lucru mi-a spus și doamna psiholog de la unitatea militară, care a început să-mi sublinieze că Marin este cel cu probleme."*

Am încercat să vorbim cu avocatul poporului, care de regulă intervine în cazurile când sunt îngrădite drepturile. Natalia Moloșag a refuzat să comenteze.

NATALIA MOLOȘAG, avocatul poporului*: "Am dori să obținem un comentariu de la dvs în privința... -Nu vă supărați, nu dau comentarii. -Nici nu știți la ce subiect am nevoie de o opinie... -Nu dau absolut niciun comentariu."*

Marin Pavlescu a anunțat public despre orientarea sa sexuală și a atras asupra lui o atenție nedorită... Celor care îl jignesc pe Marin le răspunde Angela Frolov, coordonator, Lobby și Advocacy a Drepturilor LGBT din Chișinău.

ANGELICA FROLOV, coordonator, Lobby și Advocacy a Drepturilor LGBT: "*Mesajul dvs ar putea fi acea ultimă picătură care va determina un om, posibil chiar un adolescent, să plece din această viață. Eu aș vrea să vă asumați această responsabilitate. Să vă asumați că mesajul dvs ar putea costa o viață de om."*

Potrivit Codului Penal al Republicii Moldova, dezertarea se pedepseşte cu până la cinci ani de închisoare.