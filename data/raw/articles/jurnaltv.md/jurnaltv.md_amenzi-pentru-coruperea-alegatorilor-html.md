---
site: "jurnaltv.md"
archive: "https://web.archive.org/web/20240801102821/www.jurnaltv.md/news/1c3fe70b3f6f0866/amenzi-pentru-coruperea-alegatorilor.html"
url: "https://www.jurnaltv.md/news/1c3fe70b3f6f0866/amenzi-pentru-coruperea-alegatorilor.html"
language: ro
title: "Amenzi pentru coruperea alegătorilor"
publication: '[[JurnalTV]]'
published: '2024-07-31'
section: novosti
description: "Alegătorii care vor primi, accepta sau pretinde servicii, privilegii sau avantaje sub orice formă în scopul exercitării drepturilor electorale riscă amenzi de până la 37 de mii de lei. Proiectul de lege a fost votat astăzi de Parlament."
---

# Amenzi pentru coruperea alegătorilor

Alegătorii care vor primi, accepta sau pretinde servicii, privilegii sau avantaje sub orice formă în scopul exercitării drepturilor electorale riscă amenzi de până la 37 de mii de lei. Proiectul de lege a fost votat astăzi de Parlament.

Potrivit noii legi, persoana vizată poate fi eliberată de răspundere contravențională dacă s-a autodenunțat ori a contribuit activ la descoperirea sau contracararea faptei de corupție. „Coruperea electorală reprezintă o amenințare periculoasă pentru corectitudinea și integritatea procesului electoral, care afectează statul de drept și sporește neîncrederea în entitățile statului”, se arată în nota informativă a proiectului de lege.

EXTRAS DIN NOTA INFORMATIVĂ:*"Precedentele înregistrate în cadrul scrutinelor au demonstrat că acțiunile de corupere a alegătorilor sunt frecvente în cadrul campaniilor electorale. Deși există mecanisme legale care contribuie la combaterea coruperii, fenomenul urmează a fi abordat constant în vederea îmbunătățirii cadrului legal ce ar permite alinierea la cele mai bune standarde în domeniul integrității publice."*

Analiza statisticilor raportate de instituțiile de drept și practica judiciară au scos în evidență faptul că pe lângă sancționarea penală e necesară și sancționarea contravențională, fapt ce va contribui la eficientizarea mecanismului de investigare și documentare a cazurilor de corupere electorală. Valoarea amenzilor va oscila între 25 de mii de lei și 37 de mii 500 de lei.